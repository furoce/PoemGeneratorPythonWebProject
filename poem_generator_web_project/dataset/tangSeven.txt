丙寅二月二十二日抚州如归馆雨中有怀诸朝客::韩偓::凄凄恻恻又微嚬，欲话羇愁忆故人。薄酒旋醒寒彻夜，好花虚谢雨藏春。萍蓬已恨为逋客，江岭那知见侍臣。未必交情系贫富，柴门自古少车尘。
三月二十七日自抚州往南城县舟行见拂水蔷薇因有是作::韩偓::江中春雨波浪肥，石上野花枝叶瘦。枝低波高如有情，浪去枝留如力鬬。绿刺红房战袅时，吴娃越艳醺酣后。且将浊酒伴清吟，酒逸吟狂轻宇宙。
荔枝三首 一::韩偓::遐方不许贡珍奇，密诏唯教进荔枝。汉武碧桃争比得，枉令方朔号偷儿。
荔枝三首 二::韩偓::封开玉笼鸡冠湿，叶衬金盘鹤顶鲜。想得佳人微启齿，翠钗先取一双悬。
荔枝三首 三::韩偓::巧裁霞片裹神浆，崖蜜天然有异香。应是仙人金掌露，结成冰入蒨罗囊。
寄上兄长::韩偓::两地支离路八千，襟怀凄怆鬓苍然。乱来未必长团会，其奈而今更长年。
宝剑::韩偓::困极还应有甚通，难将粪壤掩神踪。斗间紫气分明后，擘地成川看化龙。
登南神光寺塔院::韩偓::无奈离肠日九回，强摅离抱立高台。中华地向城边尽，外国云从岛上来。四序有花长见雨，一冬无雪却闻雷。日宫紫气生冠冕，试望扶桑病眼开。
两贤::韩偓::卖卜严将卖饼孙，两贤高趣恐难伦。而今若有逃名者，应被品流呼差人。
再思::韩偓::暴殄犹来是片时，无人向此略迟疑。流金铄石玉长润，败柳凋花松不知。但保行藏天是证，莫矜纤巧鬼难欺。近来更得穷经力，好事临行亦再思。
有瞩::韩偓::晚凉闲步向江亭，默默看书旋旋行。风转滞帆狂得势，潮来诸水寂无声。谁将覆辙询长策，愿把棼丝属老成。安石本怀经济意，何妨一起为苍生。
秋深闲兴::韩偓::此心兼笑野云忙，甘得贫闲味甚长。病起乍尝新橘柚，秋深初换旧衣裳。晴来喜鹊无穷语，雨后寒花特地香。把钓覆棋兼举白，不离名教可顚狂。
梦仙::韩偓::紫霄宫阙五云芝，九级坛前再拜时。鹤舞鹿眠春草远，山高水阔夕阳迟。每嗟阮肇归何速，深羡张骞去不疑。澡练纯阳功力在，此心唯有玉皇知。
早起探春::韩偓::句芒一夜长精神，腊后风头已见春。烟柳半眠藏利脸，雪梅含笑绽香唇。渐因闲暇思量酒，必怨顚狂泥摸人。若个高情能似我，且应敧枕睡清晨。
味道::韩偓::如含瓦砾竟何功，痴黠相兼似得中。心系是非徒怅望，事须光景旋虚空。升沈不定都如梦，毁誉无恒却要聋。弋者甚多应扼腕，任他闲处指冥鸿。
秋郊闲望有感::韩偓::枫叶微红近有霜，碧云秋色满吴乡。鱼冲骇浪雪鳞健，鸦闪夕阳金背光。心为感恩长惨戚，鬓缘经乱早苍浪。可怜广武山前语，楚汉宁教作战场。
李太舍池上玩红薇醉题::韩偓::花低池小水泙泙，花落池心片片轻。酩酊不能羞白鬓，顚狂犹自眷红英。乍为旅客颜常厚，每见同人眼暂明。京洛园林归未得，天涯相顾一含情。
余寓汀州沙县病中闻前郑左丞璘随外镇举荐赴洛兼云继有急征旋见脂辖因作七言四韵戏以赠之或冀其感悟也::韩偓::莫恨当年入用迟，通材何处不逢知。桑田变后新舟檝，华表归来旧路岐。公干寂寥甘坐废，子牟欢抃促行期。移都已改侯王第，惆怅沙堤别筑基。
又一绝请为申达京洛亲交知余病废::韩偓::鬓惹新霜耳旧聋，眼昏腰曲四肢风。交亲若要知形候，岚嶂烟中折臂翁。
梦中作::韩偓::紫宸初启列鸳鸾，直向龙墀对揖班。九曜再新环北极，万方依旧祝南山。礼容肃睦缨緌外，和气熏蒸剑履间。扇合却循黄道退，庙堂谈笑百司闲。
己巳年正月十二日自沙县抵邵武军将谋抚信之行到才一夕为闽相急脚相召却请赴沙县郊外泊船偶成一篇::韩偓::访戴船回郊外泊，故乡何处望天涯。半明半暗山村日，自落自开江庙花。数盏绿醅桑落酒，一瓯香沫火前茶。
建谿滩波心目惊眩余平生溺奇境今则畏怯不暇因书二十八字::韩偓::长贪山水羡渔樵，自笑扬鞭趁早朝。今日建谿惊恐后，李将军画也须烧。
自沙县抵龙溪县值泉州军过后村落皆空因有一绝::韩偓::水自潺湲日自斜，尽无鸡犬有鸣鸦。千村万落如寒食，不见人烟空见花。
此翁::韩偓::高阁群公莫忌侬，侬心不在宦名中。严光一唾垂緌紫，何胤三遗大带红。金劲任从千口铄，玉寒曾试几炉烘。唯应鬼眼兼天眼，窥见行藏信此翁。
失鹤::韩偓::正怜标格出华亭，况是昂藏入相经。碧落顺风初得志，故巢因雨却闻腥。几时翔集来华表，每日沈吟看画屏。为报鸡群虚嫉妒，红尘向上有青冥。
卜隐::韩偓::屏迹还应减是非，却忧蓝玉又光辉。桑梢出舍蚕初老，柳絮盖溪鱼正肥。世乱岂容长惬意，景清还觉易忘机。世间华美无心问，藜藿充肠苎作衣。
腾腾::韩偓::八年流落醉腾腾，点检行藏喜不胜。乌帽素餐兼施药，前生多恐是医僧。
寄隐者::韩偓::烟郭云扃路不遥，怀贤犹恨太迢迢。长松夜落钗千股，小港春添水半腰。已约病身抛印绶，不嫌门巷似渔樵。渭滨晦迹南阳卧，若比吾徒更寂寥。
闲居::韩偓::厌闻趋竞喜闲居，自种芜菁亦自锄。麋鹿跳梁忧触拨，鹰鹯搏击恐麤疏。拙谋却为多循理，所短深惭尽信书。刀尺不亏绳墨在，莫疑张翰恋鲈鱼。
僧影::韩偓::山色依然僧已亡，竹间疏磬隔残阳。智灯已灭余空烬，犹自光明照十方。
洞庭玩月::韩偓::洞庭湖上清秋月，月皎湖宽万顷霜。玉椀深沈潭底白，金杯细碎浪头光。寒惊乌鹊离巢噪，冷射蛟螭换窟藏。更忆瑶台逢此夜，水晶宫殿挹琼浆。
赠隐逸::韩偓::静景须教静者寻，清狂何必在山阴。蜂穿窗纸尘侵砚，鸟鬬庭花露滴琴。莫笑乱离方解印，犹胜顚蹶未抽簪。筑金总得非名士，况是无人解筑金。
南浦::韩偓::月若半环云若吐，高楼帘卷当南浦。应是石城艇子来，两桨咿哑过花坞。正值连宵酒未醒，不宜此际兼微雨。直教笔底有文星，亦应难状分明苦。
中秋寄杨学士::韩偓::鳞差甲子渐衰迟，依旧年年困乱离。八月夜长乡思切，鬓边添得几茎丝。
寄禅师::韩偓::他心明与此心同，妙用忘言理暗通。气运阴阳成世界，水浮天地寄虚空。劫灰聚散铢锱黑，日御奔驰茧栗红。万物尽遭风鼓动，唯应禅室静无风。
清兴::韩偓::阴沈天气连翩醉，摘索花枝料峭寒。拥鼻绕廊吟看雨，不知遗却竹皮冠。
深院::韩偓::鹅儿唼喋栀黄觜，凤子轻盈腻粉腰。深院下帘人昼寝，红蔷薇架碧芭蕉。
雷公::韩偓::闲人倚柱笑雷公，又向深山霹怪松。必若有苏天下意，何如惊起武侯龙。
船头::韩偓::两岸绿芜齐似翦，掩映云山相向晚。船头独立望长空，日艳波光逼人眼。
喜凉::韩偓::炉炭烧人百疾生，凤狂龙躁减心情。四山毒瘴乾坤浊，一簟凉风世界清。楚调忽惊凄玉柱，汉宫应已湿金茎。豪强顿息蛙唇吻，爽利重新鹘眼睛。稳想海槎朝犯斗，健思胡马夜翻营。东南亦是中华分，蒸郁相凌太不平。
天鉴::韩偓::何劳谄笑学趋时，务实清修胜用机。猛虎十年摇尾立，苍鹰一旦醒心飞。神依正道终潜卫，天鉴衷肠竞不违。事历艰难人始重，九层成后喜从微。
江岸闲步::韩偓::一手携书一杖筇，出门何处觅情通。立谈禅客传心印，坐睡渔师著背蓬。青布旗夸千日酒，白头浪吼半江风。淮阴市里人相见，尽道途穷未必穷。
野塘::韩偓::侵晓乘凉偶独来，不因鱼跃见萍开。卷荷忽被微风触，泻下清香露一杯。
安贫::韩偓::手风慵展一行书，眼暗休寻九局图。窗里日光飞野马，案头筠管长蒲庐。谋身拙为安蛇足，报国危曾捋虎须。举世可能无默识，未知谁拟试齐竽。
残春旅舍::韩偓::旅舍残春宿雨晴，恍然心地忆咸京。树头蜂抱花须落，池面鱼吹柳絮行。禅伏诗魔归净域，酒冲愁阵出奇兵。两梁免被尘埃污，拂拭朝簪待眼明。
鹊::韩偓::偏承雨露润毛衣，黑白分明众所知。高处营巢亲凤阙，静时闲语上龙墀。化为金印新祥瑞，飞向银河旧路岐。莫怪天涯栖不稳，托身须是万年枝。
露::韩偓::鹤非千岁饮犹难，莺舌偷含岂自安。光湿最宜丛菊亚，荡摇无奈绿荷干。名因霈泽随天眷，分与浓霜保岁寒。五色呈祥须得处，戛云仙掌有金盘。
赠僧::韩偓::尽说归山避战尘，几人终肯别嚣氛。瓶添涧水盛将月，衲挂松枝惹得云。三接旧承前席遇，一灵今用戒香熏。相逢莫话金銮事，触拨伤心不愿闻。
八月六日作四首 一::韩偓::日离黄道十年昏，敏手重开造化门。火帝动炉销剑戟，风师吹雨洗乾坤。左牵犬马诚难测，右袒簪缨最负恩。丹笔不知谁定罪，莫留遗迹怨神孙。
八月六日作四首 二::韩偓::金虎挻灾不复论，构成狂猘犯车尘。御衣空惜侍中血，国玺几危皇后身。图霸未能知盗道，饰非唯欲害仁人。黄旗紫气今仍旧，免使老臣攀画轮。
八月六日作四首 三::韩偓::簪裾皆是汉公卿，尽作锋铓剑血醒。显负旧恩归乱主，难教新国用轻刑。穴中狡兔终须尽，井上婴儿岂自宁。底事亦疑惩未了，更应书罪在泉扃。
八月六日作四首 四::韩偓::坐看包藏负国恩，无才不得预经纶。袁安坠睫寻忧汉，贾谊濡毫但过秦。威凤鬼应遮矢射，灵犀天与隔埃尘。堤防瓜李能终始，免愧于心负此身。
驿步::韩偓::暂息征车病眼开，况穿松竹入楼台。江流灯影向东去，树递雨声从北来。物近刘舆招垢腻，风经庾亮污尘埃。高情自古多惆怅，赖有南华养不材。
访隐者遇沈醉书其门而归::韩偓::晓入江村觅钓翁，钓翁沈醉酒缸空。夜来风起闲花落，狼藉柴门鸟径中。
疏雨::韩偓::疏雨从东送疾雷，小庭凉气净莓苔。卷帘燕子穿人去，洗砚鱼儿触手来。但欲进贤求上赏，唯将拯溺作良媒。戎衣一挂清天下，傅野非无济世才。
南安寓止::韩偓::此地三年偶寄家，枳篱茅厂共桑麻。蝶矜翅暖徐窥草，蜂倚身轻凝看花。天近函关屯瑞气，水侵吴甸浸晴霞。岂知卜肆严夫子，潜指星机认海槎。
十月七日早起作时气疾初愈::韩偓::疾愈身轻觉数通，山无岚瘴海无风。阳精欲出阴精落，天地包含紫气中。
有感::韩偓::坚辞羽葆与吹铙，翻向天涯困系匏。故老未曾忘炙背，何人终拟问苞茅。融风渐暖将回雁，滫水犹腥近斩蛟。万里关山如咫尺，女床唯待凤归巢。
观鬬鸡偶作::韩偓::何曾解报稻粱恩，金距花冠气遏云。白日枭鸣无意问，唯将芥羽害同群。
蜻蜓::韩偓::碧玉眼睛云母翅，轻于粉蝶瘦于蜂。坐来迎拂波光久，岂是殷勤为蓼丛。
即目::韩偓::书墙暗记移花日，洗瓮先知酝酒期。须信闲人有忙事，早来冲雨觅渔师。
寄邻庄道侣::韩偓::闻说经旬不启关，药窗谁伴醉开颜。夜来雪压村前竹，賸见溪南几尺山。
初赴期集::韩偓::轻寒著背雨凄凄，九陌无尘未有泥。还是平时旧滋味，慢垂鞭袖过街西。
惜花::韩偓::皱白离情高处切，腻香愁态静中深。眼随片片沿流去，恨满枝枝被雨淋。总得苔遮犹慰意，若教泥污更伤心。临轩一盏悲春酒，明日池塘是绿阴。
半醉::韩偓::水向东流竟不回，红颜白发递相催。壮心暗逐高歌尽，往事空因半醉来。云护雁霜笼澹月，雨连莺晓落残梅。西楼怅望芳菲节，处处斜阳草似苔。
春尽::韩偓::惜春连日醉昏昏，醒后衣裳见酒痕。细水浮花归别涧，断云含雨入孤村。人闲易有芳时恨，地胜难招自古魂。惭愧流莺相厚意，清晨犹为到西园。
睡起::韩偓::睡起墙阴下药阑，瓦松花白闭柴关。断年不出僧嫌癖，逐日无机鹤伴闲。尘土莫寻行止处，烟波长在梦魂间。终撑舴艋称渔叟，赊买湖心一崦山。
见别离者因赠之::韩偓::征人草草尽戎装，征马萧萧立路傍。尊酒阑珊将远别，秋山迤逦更斜阳。白髭兄弟中年后，瘴海程途万里长。曾向天涯怀此恨，见君呜咽更凄凉。
伤乱::韩偓::岸上花根总倒垂，水中花影几千枝。一枝一影寒山里，野水野花清露时。故国几年犹战鬬，异乡终日见旌旗。交亲流落身羸病，谁在谁亡两不知。
太平谷中玩水上花::韩偓::山头水从云外落，水面花自山中来。一溪红点我独惜，几树蜜房谁见开。应有妖魂随暮雨，岂无香迹在苍苔。凝眸不觉斜阳尽，忘逐樵人蹑石回。
雨::韩偓::坐来簌簌山风急，山雨随风暗原隰。树带繁声出竹闻，溪将大点穿篱入。饷妇寥翘布领寒，牧童拥肿蓑衣湿。此时高味共谁论，拥鼻吟诗空伫立。
江行::韩偓::浪蹙青山江北岸，云含黑雨日西边。舟人偶语忧风色，行客无聊罢昼眠。争似槐花九衢里，马蹄安稳慢垂鞭。
汉江行次::韩偓::村寺虽深已暗知，幡竿残日迥依依。沙头有庙青林合，驿步无人白鸟飞。牧笛自由随草远，渔歌得意扣舷归。竹园相接春波暖，痛忆家乡旧钓矶。
偶题::韩偓::俟时轻进固相妨，实行丹心仗彼苍。萧艾转肥兰蕙瘦，可能天亦妒馨香。
乱后春日途经野塘::韩偓::世乱他乡见落梅，野塘晴暖独裴回。船冲水鸟飞还住，袖拂杨花去却来。季重旧游多丧逝，子山新赋极悲哀。眼看朝市成陵谷，始信昆明是劫灰。
赠易卜崔江处士::韩偓::白首穷经通秘义，青山养老度危时。门传组绶身能退，家学渔樵迹更奇。四海尽闻龟策妙，九霄堪叹鹤书迟。壶中日月将何用，借与闲人试一窥。
过临淮故里::韩偓::交游昔岁已凋零，第宅今来亦变更。旧庙荒凉时飨绝，诸孙饥冻一官成。五湖竟负他年志，百战空垂异代名。荣盛几何流落久，遣人襟抱薄浮生。
乱后却至近甸有感::韩偓::狂童容易犯金门，比屋齐人作旅魂。夜户不扃生茂草，春渠自溢浸荒园。关中忽见屯边卒，塞外翻闻有汉村。堪恨无情清渭水，渺茫依旧绕秦原。
同年前虞部李郎中自长沙赴行在余以紫石砚赠之赋诗代书::韩偓::斧柯新样胜珠玑，堪赞星郎染翰时。不向东垣修直疏，即须西掖草妍词。紫光称近丹青笔，声韵宜裁锦绣诗。蓬岛侍臣今放逐，羡君回去逼龙墀。
甲子岁夏五月自长沙抵醴陵贵就深僻以便疏慵由道林之南步步胜绝去绿口分东入南小江山水益秀村篱之次忽见紫薇花因思玉堂及西掖厅前皆植是花遂赋诗四韵聊寄知心::韩偓::职在内庭宫阙下，厅前皆种紫薇花。眼明忽傍渔家见，魂断方惊魏阙赊。浅色晕成宫里锦，浓香染著洞中霞。此行若遇支机石，又被君平验海槎。
避地寒食::韩偓::避地淹留已自悲，况逢寒食欲霑衣。浓春孤馆人愁坐，斜日空园花乱飞。路远渐忧知己少，时危又与赏心违。一名所系无穷事，争敢当年便息机。
山驿::韩偓::参差西北数行雁，寥落东方几片云。叠石小松张水部，暗山寒雨李将军。秋花粉黛宜无味，独鸟笙簧称静闻。潇洒襟怀遗世虑，驿楼红叶自纷纷。
早发蓝关::韩偓::关门愁立候鸡鸣，搜景驰魂入杳冥。云外日随千里雁，山根霜共一潭星。路盘暂见樵人火，栈转时闻驿使铃。自问辛勤缘底事，半年驱马傍长亭。
深村::韩偓::甘向深村固不材，犹胜摧折傍尘埃。清宵玩月唯红叶，永日关门但绿苔。幽院菊荒同寂寞，野桥僧去独裴回。隔篱农叟遥相贺，□□□□膏雨来。
重游曲江::韩偓::追寻前事立江汀，渔者应闻太息声。避客野鸥如有感，损花微雪似无情。疏林自觉长堤在，春水空连古岸平。惆怅引人还到夜，鞭鞘风冷柳烟轻。
三月::韩偓::辛夷才谢小桃发，蹋青过后寒食前。四时最好是三月，一去不回唯少年。吴国地遥江接海，汉陵魂断草连天。新愁旧恨真无奈，须就邻家瓮底眠。
秋村::韩偓::稻垄蓼红沟水清，荻园叶白秋日明。空坡路细见骑过，远田人静闻水行。柴门狼藉牛羊气，竹坞幽深鸡犬声。绝粒看经香一炷，心知无事即长生。
夜船::韩偓::野云低迷烟苍苍，平波挥目如凝霜。月明船上帘幕卷，露重岸头花木香。村远夜深无火烛，江寒坐久换衣裳。诚知不觉天将曙，几簇青山雁一行。
伤春::韩偓::三月光景不忍看，五陵春色何摧残。穷途得志反惆怅，饮席话旧多阑珊。中酒向阳成美睡，惜花冲雨觉伤寒。野棠飞尽蒲根暖，寂寞南溪倚钓竿。
夜坐::韩偓::天似空江星似波，时时珠露滴圆荷。平生踪迹慕真隐，此夕襟怀深自多。格是厌厌饶酒病，终须的的学渔歌。无名无位堪休去，犹拟朝衣换钓蓑。
午寝梦江外兄弟::韩偓::长夏居闲门不开，绕门青草绝尘埃。空庭日午独眠觉，旅梦天涯相见回。鬓向此时应有雪，心从别处即成灰。如何水陆三千里，几月书邮始一来。
曲江夜思::韩偓::鼓声将绝月斜痕，园外闲坊半掩门。池里红莲凝白露，苑中青草伴黄昏。林塘阒寂偏宜夜，烟火稀疏便似村。大抵世间幽独景，最关诗思与离魂。
过汉口::韩偓::浊世清名一概休，古今翻覆賸堪愁。年年春浪来巫峡，日日残阳过沔州。居杂商徒偏富庶，地多词客自风流。联翩半世腾腾过，不在渔船即酒楼。
惜春::韩偓::愿言未偶非高卧，多病无憀选胜游。一夜雨声三月尽，万般人事五更头。年逾弱冠即为老，节过清明却似秋。应是西园花已落，满溪红片向东流。
及第过堂日作::韩偓::早随真侣集蓬瀛，阊阖门开尚见星。龙尾楼台迎晓日，鳌头宫殿入青冥。暗惊凡骨升仙籍，忽讶麻衣谒相庭。百辟敛容开路看，片时辉赫胜图形。
夏课成感怀::韩偓::别离终日心忉忉，五湖烟波归梦劳。凄凉身事夏课毕，濩落生涯秋风高。居世无媒多困踬，昔贤因此亦号咷。谁怜愁苦多衰改，未到潘年有二毛。
离家第二日却寄诸兄弟::韩偓::睡起褰帘日出时，今辰初恨间容辉。千行泪激傍人感，一点心随健步归。却望山川空黯黯，回看僮仆亦依依。定知兄弟高楼上，遥指征途羡鸟飞。
游江南水陆院::韩偓::早于喧杂是深雠，犹恐行藏坠俗流。高寺懒为携酒去，名山长恨送人游。关河见月空垂泪，风雨看花欲白头。除却祖师心法外，浮生何处不堪愁。
江南送别::韩偓::江南行止忽相逢，江馆棠棃叶正红。一笑共嗟成往事，半酣相顾似衰翁。关山月皎清风起，送别人归野渡空。大抵多情应易老，不堪岐路数西东。
格卑::韩偓::格卑尝恨足牵仍，欲学忘情似不能。入意云山输画匠，动人风月羡琴僧。南朝峻洁推弘景，东晋清狂数季鹰。惆怅后尘流落尽，自抛怀抱醉懵腾。
冬日::韩偓::萧条古木衔斜日，戚沥晴寒滞早梅。愁处雪烟连野起，静时风竹过墙来。故人每忆心先见，新酒偷尝手自开。景状入诗兼入画，言情不尽恨无才。
再止庙居::韩偓::去值秋风来值春，前时今日共销魂。颓坦古柏疑山关，高柳鸣鸦似水村。菜甲未齐初出叶，树阴方合掩重门。幽深冻馁皆推分，静者还应为讨论。
老将::韩偓::折枪黄马倦尘埃，掩耳凶徒怕疾雷。雪密酒酣偷号去，月明衣冷斫营回。行驱貔虎披金甲，立听笙歌掷玉杯。坐久不须轻矍铄，至今双擘硬弓开。
边上看猎赠元戎::韩偓::绣帘临晓觉新霜，便遣移厨较猎场。燕卒铁衣围汉相，鲁儒戎服从梁王。搜山闪闪旗头远，出树斑斑豹尾长。赞获一声连朔漠，贺杯环骑舞优倡。军回野静秋天白，角怨城遥晚照黄。红袖拥门持烛炬，解劳今夜宴华堂。
余自刑部员外郎为权所挤值盘石出镇藩屏朝选宾佐以余充职掌记郁郁不乐因成长句寄所知::韩偓::正叨清级忽从戎，况与燕台事不同。开口谩劳矜道在，抚膺唯合哭途穷。操心未省趋浮俗，点额尤惭自至公。
北齐二首 一::韩偓::任道骄奢必败亡，且将繁盛悦嫔嫱。几千籢镜成楼柱，六十间云号殿廊。后主猎回初按乐，胡姬酒醒更新妆。绮罗堆里春风畔，年少多情一帝王。
北齐二首 二::韩偓::神器传时异至公，败亡安可怨匆匆。犯寒猎士朝频戮，告急军书夜不通。幷部义旗遮日暗，邺城飞焰照天红。周朝将相还无体，宁死何须入铁笼。
吴郡怀古::韩偓::主暗臣忠枉就刑，遂教强国醉中倾。人亡建业空城在，花落西江春水平。万古壮夫犹抱恨，至今词客尽伤情。徒劳铁锁长千尺，不觉楼船下晋兵。
守愚::韩偓::深院寥寥竹荫廊，披衣欹枕过年芳。守愚不觉世途险，无事始知春日长。一亩落花围隙地，半竿浓日界空墙。今来自责趋时懒，翻恨松轩书满床。
村居::韩偓::二月三月雨晴初，舍南舍北唯平芜。前懽入望盈千恨，胜景牵心非一途。日照神堂闻啄木，风含社树叫提壶。行看旦夕棃霜发，犹有山寒伤酒垆。
秋雨内宴::韩偓::一带清风入画堂，撼真珠箔碎玎珰。更看槛外霏霏雨，似劝须教醉玉觞。
地炉::韩偓::两星残火地炉畔，梦断背灯重拥衾。侧听空堂闻静响，似敲疏磬袅清音。风灯有影随笼转，腊雪无声逐夜深。禅客钓翁徒自好，那知此际湛然心。
隰州新驿赠刺史::韩偓::贤侯新换古长亭，先定心机指顾成。高义尽招秦逐客，旷怀偏接鲁诸生。萍蓬到此销离恨，燕雀飞来带喜声。却笑昔贤交易极，一开东合便垂名。
朝退书怀::韩偓::鹤帔星冠羽客装，寝楼西畔坐书堂。山禽养久知人唤，窗竹芟多漏月光。粉壁不题新拙恶，小屏唯录古篇章。孜孜莫患劳心力，富国安民理道长。
元夜即席::韩偓::元宵清景亚元正，丝雨霏霏向晚倾。桂兔韬光云叶重，烛龙衔耀月轮明。烟空但仰如膏润，绮席都忘滴砌声。更待今宵开霁后，九衢车马未妨行。
大庆堂赐宴元珰而有诗呈吴越王::韩偓::非为亲贤展绮筵，恒常宁敢恣游盘。绿搓杨柳绵初软，红晕樱桃粉未干。谷鸟乍啼声似涩，甘霖方霁景犹寒。笙歌风紧人酣醉，却绕珍丛烂熳看。
又和大庆堂赐宴元珰而有诗呈吴越王::韩偓::樱桃花下会亲贤，风远铜乌转露盘。蝶下粉墙梅乍坼，蚁浮金斝酒难干。云和缓奏泉声咽，珠箔低垂水影寒。狂简斐然吟咏足，却邀群彦重吟看。
再和大庆堂赐宴元珰而有诗呈吴越王::韩偓::我有嘉宾宴乍欢，画帘纹细凤双盘。影笼沼沚修篁密，声透笙歌羯鼓干。散后便依书箧寐，渴来潜想玉壶寒。樱桃零落红桃媚，更俟旬余共醉看。
余作探使以缭绫手帛子寄贺因而有诗::韩偓::解寄缭绫小字封，探花筵上映春丛。黛眉印在微微绿，檀口消来薄薄红。缏处直应心共紧，砑时兼恐汗先融。帝台春尽还东去，却系裙腰伴雪胸。
别锦儿::韩偓::一尺红绡一首诗，赠君相别两相思。画眉今日空留语，解佩他年更可期。临去莫论交颈意，清歌休著断肠词。出门何事休惆怅，曾梦良人折桂枝。
闲步::韩偓::庄南纵步游荒野，独鸟寒烟轻惹惹。傍山疏雨湿秋花，僻路浅泉浮败果。樵人相见指惊麏，牧童四散收嘶马。一壶倾尽未能归，黄昏更望诸峰火。
仙山::韩偓::一炷心香洞府开，偃松皱涩半莓苔。水清无底山如削，始有仙人骑鹤来。
过茂陵::韩偓::不悲霜露但伤春，孝理何因感兆民。景帝龙髯消息断，异香空见李夫人。
曲江秋日::韩偓::斜烟缕缕鹭鸶栖，藕叶枯香折野泥。有个高僧入图画，把经吟立水塘西。
流年::韩偓::三月伤心仍晦日，一春多病更阴天。雄豪亦有流年恨，况是离魂易黯然。
商山道中::韩偓::云横峭壁水平铺，渡口人家日欲晡。却忆往年看粉本，始知名画有工夫。
招隐::韩偓::立意忘机机已生，可能朝市污高情。时人未会严陵志，不钓鲈鱼只钓名。
雨村::韩偓::雁行斜拂雨村楼，帘下三重幕一钩。倚柱不知身半湿，黄昏独自未回头。
使风::韩偓::茶烟睡觉心无事，一卷黄庭在手中。敧枕卷帘江万里，舟人不语满帆风。
阻风::韩偓::平生情趣羡渔师，此日烟江惬所思。肥鳜香秔小艛艓，断肠滋味阻风时。
幷州::韩偓::戍旗青草接榆关，雨里幷州四月寒。谁会凭阑潜忍泪，不胜天际似江干。
夏夜::韩偓::猛风飘电黑云生，霎霎高林簇雨声。夜久雨休风又定，断云流月却斜明。
阑干::韩偓::埽花虽恨夜来雨，把酒却怜晴后寒。吴质谩言愁得病，当时犹不凭阑干。
以庭前海棠棃花一枝寄李十九员外::韩偓::二月春风澹荡时，旅人虚对海棠棃。不如寄与星郎去，想得朝回正画眉。
驿楼::韩偓::流云溶溶水悠悠，故乡千里空回头。三更犹凭阑干月，泪满关山孤驿楼。
频访卢秀才::韩偓::药诀棋经思致论，柳腰莲脸本忘情。频频强入风流坐，酒肆应疑阮步兵。
赠友人::韩偓::莫嫌谈笑与经过，却恐闲多病亦多。若遣心中无一事，不知争奈日长何。
半睡::韩偓::眉山暗澹向残灯，一半云鬟坠枕棱。四体着人娇欲泣，自家揉损砑缭绫。
已凉::韩偓::愁多却讶天凉早，思倦翻嫌夜漏迟。何处山川孤馆里，向灯弯尽一双眉。
寄禅师::韩偓::从无入有云峰聚，已有还无电火销。销聚本来皆是幻，世间闲口漫嚣嚣。
访明公大德::韩偓::寸发如霜袒右肩，倚肩筇竹貌怡然。悬灯深屋夜分坐，移榻向阳斋后眠。刮膜且扬三毒论，摄心徐指二宗禅。清凉药分能知味，各自胸中有醴泉。
御制春游长句::韩偓::天意分明道已光，春游嘉景胜仙乡。玉炉烟直风初静，银汉云消日正长。柳带似眉全展绿，杏苞如脸半开香。黄莺历历啼红树，紫燕关关语画梁。低槛晚晴笼翡翠，小池波暖浴鸳鸯。马嘶广陌贪新草，人醉花堤怕夕阳。比屋管弦呈妙曲，连营罗绮鬬时妆。全吴霸越千年后，独此升平显万方。
江楼二首 一::韩偓::梦啼呜咽觉无语，杳杳微微望烟浦。楼空客散燕交飞，江静帆飞日亭午。
江楼二首 二::韩偓::鳀鱼苦笋香味新，杨柳酒旗三月春。风光百计牵人老，争奈多情是病身。
春尽日::韩偓::树头初日照西檐，树底蔫花夜雨霑。外院池亭闻动锁，后堂阑槛见垂帘。柳腰入户风斜倚，榆荚堆墙水半淹。把酒送春惆怅在，年年三月病厌厌。
咏灯::韩偓::高在酒楼明锦幕，远随渔艇泊烟江。古来幽怨皆销骨，休向长门背雨窗。
见花::韩偓::褰裳拥鼻正吟诗，日午墙头独见时。血染蜀罗山踯躅，肉红宫锦海棠棃。因狂得病真闲事，欲咏无才是所悲。看却东风归去也，争教判得最繁枝。
绕廊::韩偓::浓烟隔帘香漏泄，斜灯映竹光参差。绕廊倚柱堪惆怅，细雨轻寒花落时。
屐子::韩偓::方寸肤圆光致致，白罗绣屧红托里。南朝天子欠风流，却重金莲轻绿齿。
青春::韩偓::眼意心期卒未休，暗中终拟约秦楼。光阴负我难相遇，情绪牵人不自由。遥夜定嫌香蔽膝，闷时应弄玉搔头。樱桃花谢棃花发，肠断青春两处愁。
闻雨::韩偓::香侵蔽膝夜寒轻，闻雨伤春梦不成。罗帐四垂红烛背，玉钗敲著枕函声。
已凉::韩偓::碧阑干外绣帘垂，猩血屏风画折枝。八尺龙须方锦褥，已凉天气未寒时。
横塘::韩偓::秋寒洒背入帘霜，凤胫灯清照洞房。蜀纸麝煤沾笔兴，越瓯犀液发茶香。风飘乱点更筹转，拍送繁弦曲破长。散客出门斜月在，两眉愁思问横塘。
五更::韩偓::往年曾约郁金床，半夜潜身入洞房。怀里不知金钿落，暗中唯觉绣鞋香。此时欲别魂俱断，自后相逢眼更狂。光景旋消惆怅在，一生赢得是凄凉。
寒食夜::韩偓::清江碧草两悠悠，各自风流一种愁。正是落花寒食夜，夜深无伴倚南楼。
哭花::韩偓::曾愁香结破颜迟，今见妖红委地时。若是有情争不哭，夜来风雨葬西施。
重游曲江::韩偓::鞭梢乱拂暗伤情，踪迹难寻露草青。犹是玉轮曾辗处，一泓秋水涨浮萍。
遥见::韩偓::悲歌泪湿澹胭脂，闲立风吹金缕衣。白玉堂东遥见后，令人斗薄画杨妃。
新秋::韩偓::一夜清风动扇愁，背时容色入新秋。桃花脸里汪汪泪，忍到更深枕上流。
宫词::韩偓::绣裙斜立正销魂，侍女移灯掩殿门。燕子不来花著雨，春风应自怨黄昏。
蹋青::韩偓::蹋青会散欲归时，金车久立频催上。收裙整髻故迟迟，两点深心各惆怅。
夜深::韩偓::恻恻轻寒翦翦风，小梅飘雪杏花红。夜深斜搭秋千索，楼阁朦胧烟雨中。
夏日::韩偓::庭树新阴叶未成，玉阶人静一蝉声。相风不动乌龙睡，时有娇莺自唤名。
新上头::韩偓::学梳松鬓试新裙，消息佳期在此春。为要好多心转惑，遍将宜称问傍人。
中庭::韩偓::夜短睡迟慵早起，日高方始出纱窗。中庭自摘青梅子，先向钗头戴一双。
咏浴::韩偓::再整鱼犀拢翠簪，解衣先觉冷森森。教移兰烛频羞影，自试香汤更怕深。初似洗花难抑按，终忧沃雪不胜任。岂知侍女帘帷外，賸取君王几饼金。
席上有赠::韩偓::矜严标格绝嫌猜，嗔怒虽逢笑靥开。小雁斜侵眉柳去，媚霞横接眼波来。鬓垂香颈云遮藕，粉著兰胸雪压梅。莫道风流无宋玉，好将心力事妆台。
倚醉::韩偓::倚醉无端寻旧约，却怜惆怅转难胜。静中楼阁深春雨，远处帘栊半夜灯。抱柱立时风细细，绕廊行处思腾腾。分明窗下闻裁翦，敲遍阑干唤不譍。
咏手::韩偓::腕白肤红玉笋芽，调琴抽线露尖斜。背人细撚垂胭鬓，向镜轻匀衬脸霞。怅望昔逢褰绣幔，依稀曾见托金车。后园笑向同行道，摘得蘼芜又折花。
松髻::韩偓::髻根松慢玉钗垂，指点花枝又过时。坐久暗生惆怅事，背人匀却泪胭脂。
寄远::韩偓::眉如半月云如鬟，梧桐叶落敲井阑。孤灯亭亭公署寒，微霜凄凄客衣单。想美人兮云一端，梦魂悠悠关山难。空房展转怀悲酸，铜壶漏尽闻金鸾。
踪迹::韩偓::东乌西兔似车轮，劫火桑田不复论。唯有风光与踪迹，思量长是暗销魂。
病忆::韩偓::信知尤物必牵情，一顾难酬觉命轻。曾把禅机销此病，破除才尽又重生。
妒媒::韩偓::洞房深闭不曾开，横卧乌龙作妒媒。好鸟岂劳兼比翼，异华何必更重台。难留旋逐惊飙去，暂见如随急电来。多为过防成后悔，偶因翻语得深猜。已嫌刻蜡春宵短，最恨鸣珂晓鼓催。应笑楚囊仙分薄，日中长是独裴回。
不见::韩偓::动静防闲又怕疑，佯佯脉脉是深机。此身愿作君家燕，秋社归时也不归。
昼寝::韩偓::碧桐阴尽隔帘栊，扇拂金鹅玉簟烘。扑粉更添香体滑，解衣唯见下裳红。烦襟乍触冰壶冷，倦枕徐敧宝髻松。何必苦劳魂与梦，王昌只在此墙东。
意绪::韩偓::绝代佳人何寂寞，棃花未发梅花落。东风吹雨入西园，银线千条度虚阁。脸粉难匀蜀酒浓，口脂易印吴绫薄。娇饶意态不胜羞，愿倚郎肩永相著。
惆怅::韩偓::身情长在暗相随，生魄随君君岂知。被头不煖空霑泪，钗股欲分犹半疑。朗月清风难惬意，词人绝色多伤离。何如饮酒连千醉，席地幕天无所知。
忍笑::韩偓::宫样衣裳浅画眉，晚来梳洗更相宜。水精鹦鹉钗头颤，举袂佯羞忍笑时。
咏柳::韩偓::袅雨拖风不自持，全身无力向人垂。玉纤折得遥相赠，便似观音手里时。
密意::韩偓::呵花贴鬓黏寒发，凝酥光透猩猩血。经过洛水几多人，唯有陈王见罗袜。
偶见::韩偓::秋千打困解罗裙，指点醍醐索一尊。见客入来和笑走，手搓梅子映中门。
寒食夜有寄::韩偓::风流大抵是伥伥，此际相思必断肠。云薄月昏寒食夜，隔帘微雨杏花香。
后魏时相州人作李波小妹歌疑其未备因补之::韩偓::李波小妹字雍容，窄衣短袖蛮锦红。未解有情梦梁殿，何曾自媚妒吴宫。难教牵引知酒味，因令怅望成春慵。海棠花下秋千畔，背人撩鬓道匆匆。
寒食日重游李氏园亭有怀::韩偓::往年同在鸾桥上，见倚朱阑咏柳绵。今日独来香径里，更无人迹有苔钱。伤心阔别三千里，屈指思量四五年。料得他乡遇佳节，亦应怀抱暗凄然。
思录旧诗于卷上凄然有感因成一章::韩偓::缉缀小诗钞卷里，寻思闲事到心头。自吟自泣无人会，肠断蓬山第一流。
代小玉家为蕃骑所虏后寄故集贤裴公相国::韩偓::动天金鼓逼神州，惜别无心学坠楼。不得回眸辞傅粉，便须含泪对残秋。折钗伴妾埋青冢，半镜随郎葬杜邮。唯有此宵魂梦里，殷勤见觅凤池头。
复偶见三绝 一::韩偓::雾为襟袖玉为冠，半似羞人半忍寒。别易会难长自叹，转身应把泪珠弹。
复偶见三绝 二::韩偓::桃花脸薄难藏泪，柳叶眉长易觉愁。密迹未成当面笑，几回抬眼又低头。
复偶见三绝 三::韩偓::半身映竹轻闻语，一手揭帘微转头。此意别人应未觉，不胜情绪两风流。
想得::韩偓::两重门里玉堂前，寒食花枝月午天。想得那人垂手立，娇羞不肯上秋千。
偶见背面是夕兼梦::韩偓::酥凝背胛玉搓肩，轻薄红绡覆白莲。此夜分明来入梦，当时惆怅不成眠。眼波向我无端艳，心火因君特地然。莫道人生难际会，秦楼鸾凤有神仙。
有忆::韩偓::昼漏迢迢夜漏迟，倾城消息杳无期。愁肠泥酒人千里，泪眼倚楼天四垂。自笑计狂多独语，谁怜梦好转相思。何时斗帐浓香里，分付东风与玉儿。
寄恨::韩偓::秦钗枉断长条玉，蜀纸虚留小字红。死恨物情难会处，莲花不肯嫁春风。
拥鼻::韩偓::拥鼻悲吟一向愁，寒更转尽未回头。绿屏无睡秋分簟，红叶伤心月午楼。却要因循添逸兴，若为趋竞怆离忧。殷勤凭仗官渠水，为到西溪动钓舟。
闺怨::韩偓::时光潜去暗凄凉，懒对菱花晕晓妆。初坼秋千人寂寞，后园青草任他长。
袅娜::韩偓::袅娜腰肢澹薄妆，六朝宫样窄衣裳。著词暂见樱桃破，飞盏遥闻豆蔻香。春恼情怀身觉瘦，酒添颜色粉生光。此时不敢分明道，风月应知暗断肠。
偶见::韩偓::千金莫惜旱莲生，一笑从教下蔡倾。仙树有花难问种，御香闻气不知名。愁来自觉歌喉咽，瘦去谁怜舞掌轻。小叠红笺书恨字，与奴方便寄卿卿。
闺情::韩偓::轻风滴砾动帘钩，宿酒犹酣懒卸头。但觉夜深花有露，不知人静月当楼。何郎烛暗谁能咏，韩寿香焦亦任偷。敲折玉钗歌转咽，一声声作两眉愁。
天凉::韩偓::愁来却讶天凉早，思倦翻嫌夜漏迟。何处山川孤馆里，向灯弯尽一双眉。
夕阳::韩偓::花前洒泪临寒食，醉里回头问夕阳。不管相思人老尽，朝朝容易下西墙。
旧馆::韩偓::前欢往恨分明在，酒兴诗情大半亡。还似墙西紫荆树，残花摘索映高塘。
中春忆赠::韩偓::年年长是阻佳期，万种恩情只自知。春色转添惆怅事，似君花发两三枝。
春恨::韩偓::残梦依依酒力余，城头画角伴啼乌。平明未卷西楼幕，院静时闻响辘轳。
秋千::韩偓::池塘夜歇清明雨，绕院无尘近花坞。五丝绳系出墙迟，力尽才瞵见邻圃。下来娇喘未能调，斜倚朱阑久无语。无语兼动所思愁，转眼看天一长吐。
长信宫二首 一::韩偓::天上梦魂何杳杳，宫中消息太沈沈。君恩不似黄金井，一处团圆万丈深。
长信宫二首 二::韩偓::天上凤皇休寄梦，人间鹦鹉旧堪悲。平生心绪无人识，一只金梭万丈丝。
山居即事四首 一::吴融::桂树秋来风满枝，碧岩归日免乖期。故人尽向蟾宫折，独我攀条欲寄谁。
山居即事四首 二::吴融::不傲南窗且采樵，干松每带湿云烧。庖厨却得长兼味，三秀芝根五术苗。
山居即事四首 三::吴融::万事翛然只有棋，小轩高净簟凉时。阑珊半局和微醉，花落中庭树影移。
山居即事四首 四::吴融::无邻无里不成村，水曲云重掩石门。何用深求避秦客，吾家便是武陵源。
红白牡丹::吴融::不必繁弦不必歌，静中相对更情多。殷鲜一半霞分绮，洁澈旁边月飐波。看久愿成庄叟梦，惜留须倩鲁阳戈。重来应共今来别，风堕香残衬绿莎。
偶题::吴融::贱子曾尘国士知，登门倒屣忆当时。西州酌尽看花酒，东阁编成咏雪诗。莫道精灵无伯有，寻闻任侠报爰丝。乌衣旧宅犹能认，粉竹金松一两枝。
闻李翰林游池上有寄::吴融::花飞絮落水和流，玉署词臣奉诏游。四面看人随画鹢，中流合乐起眠鸥。皇恩自抱丹心报，清颂谁将白雪酬。不为禁钟催入宿，前峰月上未回舟。
谷口寓居偶题::吴融::涔涔病骨怯朝天，谷口归来取性眠。峭壁削成开画障，急溪飞下咽繁弦。不能尘土争闲事，且放形神学散仙。
无题::吴融::万态千端一瞬中，沁园芜没伫秋风。䴔䴖夜警池塘冷，蝙蝠昼飞楼阁空。粉貌早闻残洛市，箫声犹自傍秦宫。今朝陌上相非者，曾此歌钟几醉同。
寄僧::吴融::柳拂池光一点清，紫方袍袖杖藜行。偶传新句来中禁，谁把闲书寄上卿。锡倚山根重藓破，棋敲石面碎云生。应怜正视淮王诏，不识东林物外情。
酬僧::吴融::吾师既续惠休才，况值高秋万象开。吟处远峰横落照，定中黄叶下青苔。双林不见金兰久，丹楚空翻组绣来。闻说近郊寒尚绿，登临应待一追陪。
题延寿坊东南角古池::吴融::蔓草萧森曲岸摧，水笼沙浅露莓苔。更无蔟蔟红妆点，犹有双双翠羽来。雨细几逢耕犊去，日斜时见钓人回。繁华自古皆相似，金谷荒园土一堆。
登鹳雀楼::吴融::鸟在林梢脚底看，夕阳无际戍烟残。冻开河水奔浑急，雪洗条山错落寒。始为一名抛故国，近因多难怕长安。祖鞭掉折徒为尔，赢得云溪负钓竿。
和峡州冯使君题所居::吴融::三年拔薤成仁政，一日诛茅葺所居。晓岫近排吟阁冷，夜江遥响寝堂虚。唯怀避地逃多难，不羡朝天卧直庐。记得街西邻舍否，投荒南去五千余。
秋日感事::吴融::一叶飘然夕照沈，世间何事不经心。几人欲话云台峻，独我方探禹穴深。鸡檄固应无下策，鹤书还要问中林。自怜情为多忧动，不为西风白露吟。
莺::吴融::日落林西鸟未知，自先飞上最高枝。千啼万语不离恨，已去又来如有期。惯识江南春早处，长惊蓟北梦回时。谢家园里成吟久，只欠池塘一句诗。
次韵和王员外杂游四韵::吴融::一分难减亦难加，得似溪头浣越纱。两桨惯邀催去艇，七香曾占取来车。黄昏忽堕当楼月，清晓休开满镜花。谁见玉郎肠断处，露床风簟半欹斜。
秋事::吴融::江天暑气自凉清，物候须知一雨成。松竹健来唯欠语，蕙兰衰去始多情。他年拟献书空在，此日知机意尽平。更欲轻桡放烟浪，苇花深处睡秋声。
和陆拾遗题谏院松::吴融::落落孤松何处寻，月华西畔结根深。晓含仙掌三清露，晚上宫墙百雉阴。野鹤不归应有怨，白云高去太无心。碧岩秋涧休相望，捧日元须在禁林。
题杨子津亭::吴融::杨子江津十四经，纪行文字遍长亭。惊人旅鬓斩新白，无事海门依旧青。前路莫知霜凛凛，故乡何处雁冥冥。可怜不识生离者，数点渔帆落暮汀。
闲望::吴融::三点五点映山雨，一枝两枝临水花。蛱蝶狂飞掠芳草，鸳鸯稳睡翘暖沙。阙下新居成别业，江南旧隐是谁家。东迁西去俱无计，却羡暝归林上鸦。
商人::吴融::百尺竿头五两斜，此生何处不为家。北抛衡岳南过雁，朝发襄阳暮看花。蹭蹬也应无陆地，团圆应觉有天涯。随风逐浪年年别，却笑如期八月槎。
中夜闻啼禽::吴融::漠漠苍苍未五更，宿禽何处两三声。若非西涧回波触，即是南塘急雨惊。金屋独眠堪寄恨，商陵永诀更牵情。此时归梦随肠断，半壁残灯闪闪明。
灵池县见早梅::吴融::小园晴日见寒梅，一寸乡心万里回。春日暖时抛笠泽，战尘飞处上琴台。栖身未识登龙地，落笔元非倚马才。待勒燕然归未得，雪枝南畔少徘徊。
野庙::吴融::古原荒庙揜莓苔，何处喧喧鼓笛来。日暮鸟归人散尽，野风吹起纸钱灰。
闲书::吴融::接鹭陪鸾漫得群，未如高卧紫溪云。晋阳起义寻常见，湖口屯营取次闻。大底鹪鹏须自适，何尝玉石不同焚。回看带砺山河者，济得危时没旧勋。
寄贯休上人::吴融::别来如梦亦如云，八字微言不复闻。世上浮沈应念我，笔端飞动只降君。几同江步吟秋霁，更忆山房语夜分。见拟沃州寻旧约，且教丹顶许为邻。
书怀::吴融::傍岩依树结檐楹，夏物萧疏景更清。滩响忽高何处雨，松阴自转远山晴。见多邻犬遥相认，来惯幽禽近不惊。争得便夸饶胜事，九衢尘里免劳生。
重阳日荆州作::吴融::万里投荒已自哀，高秋寓目更徘徊。浊醪任冷难辞醉，黄菊因暄却未开。上国莫归戎马乱，故人何在塞鸿来。惊时感事俱无奈，不待残阳下楚台。
忆事::吴融::去年花下把金卮，曾赋杨花数句诗。回首朱门闭荒草，如今愁到牡丹时。
金陵遇悟空上人::吴融::东阁无人事渺茫，老僧持钵过丹阳。十年栖止如何报，好与南谯剩炷香。
秋园::吴融::始怜春草细霏霏，不觉秋来绿渐稀。惆怅撷芳人散尽，满园烟露蝶高飞。
富春::吴融::天下有水亦有山，富春山水非人寰。长川不是春来绿，千峰倒影落其间。
山居即事::吴融::小亭前面接青崖，白石交加衬绿苔。日暮松声满阶砌，不关风雨鹤归来。
寓言::吴融::非明非暗朦朦月，不暖不寒慢慢风。独卧空床好天气，平生闲事到心中。
华清宫二首 一::吴融::四郊飞雪暗云端，唯此宫中落旋干。绿树碧檐相掩映，无人知道外边寒。
华清宫二首 二::吴融::长生秘殿倚青苍，拟敌金庭不死乡。无奈逝川东去急，秦陵松柏满残阳。
过九成宫::吴融::凤辇东归二百年，九成宫殿半荒阡。魏公碑字封苍藓，文帝泉声落野田。碧草断霑仙掌露，绿杨犹忆御炉烟。升平旧事无人说，万叠青山但一川。
过丹阳::吴融::云阳县郭半郊坰，风雨萧条万古情。山带梁朝陵路断，水连刘尹宅基平。桂枝自折思前代，藻鉴难逢耻后生。遗事满怀兼满目，不堪孤棹舣荒城。
和人题武城寺::吴融::神清已觉三清近，目断仍劳万象牵。渭水远含秋草渡，汉陵高枕夕阳天。半岩云粉千竿竹，满寺风雷百尺泉。别有阑干压行路，看人尘土竟流年。
长安里中闻猿::吴融::夹巷重门似海深，楚猿争得此中吟。一声紫陌才回首，万里青山已到心。惯倚客船和雨听，可堪侯第见尘侵。无因永夜闻清啸，禁路人归月自沈。
岐下闻子规::吴融::剑阁西南远凤台，蜀魂何事此飞来。偶因陇树相迷至，唯恐边风却送回。只有花知啼血处，更无猿替断肠哀。谁怜越客曾闻处，月落江平晓雾开。
敷水有丐者云是马侍中诸孙悯而有赠::吴融::天地尘昏九鼎危，大貂曾出武侯师。一心忠赤山河见，百战功名日月知。旧宅已闻栽禁树，诸孙仍见丐征岐。而今不要教人识，正藉将军死鬬时。
还俗尼::吴融::柳眉梅额倩妆新，笑脱袈裟得旧身。三峡却为行雨客，九天曾是散花人。空门付与悠悠梦，宝帐迎回暗暗春。寄语江南徐孝克，一生长短托清尘。
彭门用兵后经汴路三首 二::吴融::隋堤风物已凄凉，堤下仍多旧战场。金镞有苔人拾得，芦花无主鸟衔将。秋声暗促河声急，野色遥连日色黄。独上寒城正愁绝，戍鼙惊起雁行行。
彭门用兵后经汴路三首 三::吴融::铁马云旗梦渺茫，东来无处不堪伤。风吹白草人行少，月落空城鬼啸长。一自纷争惊宇宙，可怜萧索绝烟光。曾为塞北闲游客，辽水天山未断肠。
寄殿院高侍御::吴融::黄梅雨细羃长洲，柳密花疏水慢流。钓艇正寻逋客去，绣衣方结少年游。风前不肯看垂手，灯下还应惜裹头。一夜自怜无羽翼，独当何逊滴阶愁。
新安道中玩流水::吴融::一渠春碧弄潺潺，密竹繁花掩映间。看处便须终日住，算来争得此身闲。萦纡似接迷春洞，清冷应连有雪山。上却征车再回首，了然尘土不相关。
忆钓舟::吴融::青山小隐枕潺湲，一叶垂纶几溯沿。后浦春风随兴去，南塘秋雨有时眠。惯冲晓雾惊群雁，爱飐残阳入乱烟。回首无人寄惆怅，九衢尘土困扬鞭。
灵宝县西侧津::吴融::碧溪潋潋流残阳，晴沙两两眠鸳鸯。柳花无赖苦多暇，蛱蝶有情长自忙。千里宦游成底事，每年风景是他乡。高歌一曲垂鞭去，尽日无人识楚狂。
金陵怀古::吴融::玉树声沉战舰收，万家冠盖入中州。秪应江令偏惆怅，头白归来是客游。
凉思::吴融::松间小槛接波平，月澹烟沉暑气清。半夜水禽栖不定，绿荷风动露珠倾。
鲛绡::吴融::云供片段月供光，贫女寒机枉自忙。莫道不蚕能致此，海边何事有扶桑。
潮::吴融::暮去朝来无定期，桑田长被此声移。蓬莱若探人间事，一日还应两度知。
忘忧花::吴融::繁红落尽始凄凉，直道忘忧也未忘。数朵殷红似春在，春愁特此系人肠。
忆街西所居::吴融::衡门一别梦难稀，人欲归时不得归。长忆去年寒食夜，杏花零落雨霏霏。
云::吴融::南北东西似客身，远峰高鸟自为邻。清歌一曲犹能住，莫道无心胜得人。
华清宫四首 一::吴融::中原无鹿海无波，凤辇鸾旗出幸多。今日故宫归寂寞，太平功业在山河。
华清宫四首 二::吴融::渔阳烽火照函关，玉辇匆匆下此山。一曲羽衣听不尽，至今遗恨水潺潺。
华清宫四首 三::吴融::上皇銮辂重巡游，雨泪无言独倚楼。惆怅眼前多少事，落花明月满宫秋。
华清宫四首 四::吴融::别殿和云鏁翠微，太真遗像梦依依。玉皇揜泪频惆怅，应叹僧繇彩笔飞。
陈琳墓::吴融::冀州飞檄傲英雄，却把文辞事邺宫。纵道笔端由我得，九泉何面见袁公。
湖州朝阳楼::吴融::十二亭亭占晓光，隋家浪说有迷藏。仲宣题尽平生恨，别处应难看屋梁。
卖花翁::吴融::和烟和露一丛花，担入宫城许史家。惆怅东风无处说，不教闲地著春华。
自讽::吴融::世路升沉合自安，故人何必苦相干。涂穷始解东归去，莫过严光七里滩。
送杜鹃花::吴融::春红始谢又秋红，息国亡来入楚宫。应是蜀冤啼不尽，更凭颜色诉西风。
西京道中闻蛙::吴融::雨余林外夕烟沉，忽有蛙声伴客吟。莫怪闻时倍惆怅，稚圭蓬荜在山阴。
情::吴融::依依脉脉两如何，细以轻丝渺似波。月不长圆花易落，一生惆怅为伊多。
送荆南从事之岳州::吴融::秋拂湖光一镜开，庾郎兰棹好徘徊。遥知月落酒醒处，五十弦从波上来。
渡淮作::吴融::红杏花时辞汉苑，黄梅雨里上淮船。雨迎花送长如此，辜负东风十四年。
薛舍人见征恩赐香幷二十八字同寄::吴融::往岁知君侍武皇，今来何用紫罗囊。都缘有意重熏裛，更洒江毫上玉堂。
王母庙::吴融::鸾龙一夜降昆丘，遗庙千年枕碧流。赚得武皇心力尽，忍看烟草茂陵秋。
涂中阻风::吴融::洛阳寒食苦多风，扫荡春华一半空。莫道芳蹊尽成实，野花犹有未开丛。
楚事::吴融::悲秋应亦抵伤春，屈宋当年并楚臣。何事从来好时节，只将惆怅付词人。
和僧咏牡丹::吴融::万缘销尽本无心，何事看花恨却深。都是支郎足情调，坠香残蘂亦成吟。
豫让::吴融::韩魏同谋反复深，晋阳三板免成沉。赵衰当面何须恨，不把干将访负心。
和寄座主尚书::吴融::偶逢戎旅战争日，岂是明时放逐臣。不用裁诗苦惆怅，风雷看起卧龙身。
江行::吴融::霞低水远碧翻红，一棹无边落照中。说示北人应不爱，锦遮泥健马追风。
旅馆梅花::吴融::清香无以敌寒梅，可爱他乡独看来。为忆故溪千万树，几年辜负雪中开。
水鸟::吴融::烟为行止水为家，两两三三睡暖沙。为谢离鸾兼别鹄，如何禁得向天涯。
杨花::吴融::不鬬秾华不占红，自飞晴野雪蒙蒙。百花长恨风吹落，唯有杨花独爱风。
水调::吴融::凿河千里走黄沙，沙殿西来动日华。可道新声是亡国，且贪惆怅后庭花。
秋夕楼居::吴融::月里青山淡如画，露中黄叶飒然秋。危栏倚遍都无寐，秪恐星河堕入楼。
经苻坚墓::吴融::百里烟尘散杳冥，新平一隰草青青。八公山石君知否，休更中原作彗星。
松江晚泊::吴融::吴台越峤两分津，万万樯乌簇夜云。吟尽长江一江月，更无人似谢将军。
送薛学士赴任峡州二首 一::吴融::负谴虽安不敢安，叠猿声里独之官。莫将彩笔闲抛掷，更待淮王诏草看。
送许校书::吴融::故人言别倍依依，病里班荆苦忆违。明日柳亭门外路，不知谁赋送将归。
阌乡寓居十首 阿对泉::吴融::六载抽毫侍禁闱，可堪多病决然归。五陵年少如相问，阿对泉头一布衣。
阌乡寓居十首 蛙声::吴融::穉珪伦鉴未精通，只把蛙声鼓吹同。君听月明人静夜，肯饶天籁与松风。
阌乡寓居十首 茆堂::吴融::结得茆檐瞰碧溪，闲云之外不同栖。犹嫌未远函关道，正睡刚闻报晓鸡。
阌乡寓居十首 清溪::吴融::清溪见底露苍苔，密竹垂藤鏁不开。应是仙家在深处，爱流花片引人来。
阌乡寓居十首 钓竿::吴融::曾抛钓渚入秦关，今却持竿傍碧滩。认得旧溪兼旧意，恰如羊祜识金环。
阌乡寓居十首 山僧::吴融::石臼山头有一僧，朝无香积夜无灯。近嫌俗客知踪迹，拟向中方断石层。
阌乡寓居十首 小径::吴融::碍竹妨花一径幽，攀援可到玉峰头。若教须作康庄好，更有高车驷马忧。
阌乡寓居十首 木塔偶题::吴融::西南古刹近芳林，偶得高秋试一吟。无限黄花衬黄叶，可须春月始伤心。
阌乡寓居十首 山禽::吴融::碧嶂为家烟外栖，衔红啄翠入芳蹊。可能知我心无定，频袅花枝拂面啼。
闻歌::吴融::贯珠一夜奏累累，尽是荀家旧教词。落尽梁尘肠不断，九原谁报小怜知。
即席::吴融::竹引丝随袅翠楼，满筵惊动玉关秋。何人借与丹青笔，画取当时八字愁。
便殿候对::吴融::宣呼昼入蘂珠宫，玉女窗扉薄雾笼。待得华胥春梦觉，半竿斜日下厢风。
南迁途中作七首 登七盘岭二首 一::吴融::才非贾傅亦迁官，五月驱羸上七盘。从此自知身计定，不能回首望长安。
南迁途中作七首 登七盘岭二首 二::吴融::七盘岭上一长号，将谓青天鉴郁陶。近日青天都不鉴，七盘应是未高高。
南迁途中作七首 溪翁::吴融::饭稻羹菰晓复昏，碧滩声里长诸孙。应嗟独上涔阳客，排比椒浆奠楚魂。
南迁途中作七首 寄友人::吴融::惊魂往往坐疑飘，便好为文慰寂寥。若待清湘葬鱼了，纵然招得不堪招。
南迁途中作七首 涂中偶怀::吴融::无路能酬国士恩，短亭寂寂到黄昏。回肠一寸危如线，赖得商山未有猿。
南迁途中作七首 访贯休上人::吴融::休公为我设兰汤，方便教人学洗肠。自觉尘缨顿潇洒，南行不复问沧浪。
鸳鸯::吴融::翠翘红颈覆金衣，滩上双双去又归。长短死生无两处，可怜黄鹄爱分飞。
野步::吴融::一曲两曲涧边草，千枝万枝村落花。携筇深去不知处，几叹山阿隔酒家。
酬僧::吴融::玉堂全不限常朝，卧待重城宿雾销。翻忆故山深雪里，满炉枯柏带烟烧。
买带花樱桃::吴融::粉红轻浅靓妆新，和露和烟别近邻。万一有情应有恨，一年荣落两家春。
海棠二首 一::吴融::太尉园林两树春，年年奔走探花人。今来独倚荆山看，回首长安落战尘。
海棠二首 二::吴融::云绽霞铺锦水头，占春颜色最风流。若教更近天街种，马上多逢醉五侯。
送僧上峡归东蜀::吴融::巴字江流一棹回，紫袈裟是禁中裁。如从十二峰前过，莫赋佳人殊未来。
梅雨::吴融::浑开又密望中迷，乳燕归迟粉竹低。扑地暗来飞野马，舞风斜去散醯鸡。初从滴沥妨琴榭，渐到潺湲绕药畦。少傍海边飘泊处，中庭自有两犁泥。
秋色::吴融::染不成干画未销，霏霏拂拂又迢迢。曾从建业城边路，蔓草寒烟鏁六朝。
自讽::吴融::本是沧洲把钓人，无端三署接清尘。从来不解长流涕，也渡湘漓作逐臣。
宿青云驿::吴融::苍黄负谴走商颜，保得微躬出武关。今夜青云驿前月，伴吟应到落西山。
秋闻子规::吴融::年年春恨化冤魂，血染枝红压叠繁。
荆南席上闻歌::吴融::迎愁敛黛一声分，吊屈江边日暮闻。何事遏云翻不定，自缘踪迹爱行云。
武关::吴融::时来时去若循环，双阖平云谩鏁山。祗道地教秦设险，不知天与汉为关。贪生莫作千年计，到了都成一梦闲。争得便如岩下水，从他兴废自潺潺。
月夕追事::吴融::曾听豪家碧玉歌，云床冰簟落秋河。月临高阁帘无影，风过回廊幕有波。屈指尽随云雨散，满头赢得雪霜多。此时空见清凉影，来伴蛩声咽砌莎。
上阳宫辞::吴融::苑路青青半是苔，翠华西去未知回。景阳春漏无人报，太液秋波有雁来。单影可堪明月照，红颜无奈落花催。谁能赋得长门事，不惜千金奉酒杯。
送于员外归隐蓝田::吴融::曾吟工部两峰寒，今日星郎得挂冠。吾道不行归始是，世情如此住应难。围棋已访生云石，把钓先寻急雨滩。若遇秦时雪髯客，紫芝兼可备朝餐。
废宅::吴融::风飘碧瓦雨摧垣，却有邻人与鏁门。几树好花闲白昼，满庭荒草易黄昏。放鱼池涸蛙争聚，栖燕梁空雀自喧。不独凄凉眼前事，咸阳一火便成原。
湖州晚望::吴融::鼓角迎秋晚韵长，断虹疏雨间微阳。两条溪水分头碧，四面人家入骨凉。独鸟归时云鬬迥，残蝉急处日争忙。他年若得壶中术，一簇汀洲尽贮将。
宋玉宅::吴融::草白烟寒半野陂，临江旧宅指遗基。已怀湘浦招魂事，更忆高唐说梦时。穿径早曾闻客住，登墙岂复见人窥。今朝送别还经此，吟断当年几许悲。
春晚书怀::吴融::落尽红芳春意阑，绿芜空鏁辟疆园。嫦娥断影霜轮冷，帝子无踪泪竹繁。未达东邻还绝想，不劳南浦更销魂。晚来虽共残莺约，争奈风凄又雨昏。
杏花::吴融::粉薄红轻揜敛羞，花中占断得风流。软非因醉都无力，凝不成歌亦自愁。独照影时临水畔，最含情处出墙头。裴回尽日难成别，更待黄昏对酒楼。
宪丞裴公上洛退居有寄二首 一::吴融::鸿在冥冥已自由，紫芝峰下更高秋。抛来簪绂都如梦，泥著杯香不为愁。晚树拂檐风脱翠，夜滩当户月和流。自嗟不得从公去，共上仙家十二楼。
宪丞裴公上洛退居有寄二首 二::吴融::瘦如仙鹤爽风篁，外却尘嚣兴绪长。偶坐几回沈皓月，闲吟是处到残阳。门前立使修书懒，花下留宾压酒忙。目断琼林攀不得，一重丹水抵三湘。
丛祠::吴融::丛祠一炬照秦川，雨散云飞二十年。长路未归萍逐水，旧居难问草平烟。金鞍正伴桐乡客，粉壁犹怀桂苑仙。何必向来曾识面，拂尘看字也凄然。
分水岭::吴融::两派潺湲不暂停，岭头长泻别离情。南随去马通巴栈，北逐归人达渭城。澄处好窥双黛影，咽时堪寄断肠声。紫溪旧隐还如此，清夜梁山月更明。
赴职西川过便桥书怀寄同年::吴融::平门桥下水东驰，万里从军一望时。乡思旋生芳草见，客愁何限夕阳知。秦陵无树烟犹鏁，汉苑空墙浪欲吹。不是伤春爱回首，杏坛恩重马迟迟。
太保中书令军前新楼::吴融::十二阑干压锦城，半空人语落滩声。风流近接平津阁，气色高含细柳营。尽日卷帘江草绿，有时欹枕雪峰晴。不知捧诏朝天后，谁此登临看月明。
玉女庙::吴融::九清何日降仙霓，掩暎荒祠路欲迷。愁黛不开山浅浅，离心长在草萋萋。檐横渌派王余掷，窗袅红枝杜宇啼。若得洗头盆置此，靓妆无复碧莲西。
坤维军前寄江南弟兄::吴融::二年征战剑山秋，家在松江白浪头。关月几时干客泪，戍烟终日起乡愁。未知辽堞何当下，转觉燕台不易酬。独羡一声南去雁，满天风雨到汀洲。
浐水席上献座主侍郎::吴融::暖泉宫里告虔回，略避红尘小宴开。落絮已随流水去，啼莺还傍夕阳来。草能缘岸侵罗荐，花不容枝蘸玉杯。莫讶诸生中独醉，感恩伤别正难裁。
和座主尚书登布善寺楼::吴融::往事何时不系肠，更堪凝睇白云乡。楚王城垒空秋色，羊祜江山祗暝光。林下远分南去马，渡头偏认北归航。谁知此日凭轩处，一笔工夫胜七襄。
金桥感事::吴融::太行和雪叠晴空，二月春郊尚朔风。饮马早闻临渭北，射雕今欲过山东。百年徒有伊川叹，五利宁无魏绛功。日暮长亭正愁绝，哀笳一曲戍烟中。
萧县道中::吴融::戍火三笼滞晚程，枯桑系马上寒城。满川落照无人过，卷地飞蓬有烧明。楚客早闻歌凤德，刘琨休更舞鸡声。草堂旧隐终归去，寄语岩猿莫晓惊。
禁直偶书::吴融::玉皇新复五城居，仙馆词臣在碧虚。锦砌渐看翻芍药，鏁窗还咏隔蟾蜍。敢期林上灵乌语，贪草云间彩凤书。争奈沧洲频入梦，白波无际落红蕖。
送弟东归::吴融::偶持麟笔侍金闺，梦想三年在故溪。祖竹定欺檐雪折，穉杉应拂栋云齐。谩劳筋力趋丹凤，可有文词咏碧鸡。此别更无闲事嘱，北山高处谢猿啼。
和座主尚书春日郊居::吴融::海燕初归朔雁回，静眠深揜百花台。春蔬已为高僧掇，腊酝还因熟客开。檐外暖丝兼絮堕，槛前轻浪带鸥来。谢公难避苍生意，自古风流必上台。
僧舍白牡丹二首 一::吴融::腻若裁云薄缀霜，春残独自殿群芳。梅妆向日霏霏暖，纨扇摇风闪闪光。月魄照来空见影，露华凝后更多香。天生洁白宜清净，何必殷红暎洞房。
僧舍白牡丹二首 二::吴融::侯家万朵簇霞丹，若并霜林素艳难。合影只应天际月，分香多是畹中兰。虽饶百卉争先发，还在三春向后残。想得惠林凭此槛，肯将荣落意来看。
八月十五夜禁直寄同僚::吴融::中秋月满尽相寻，独入非烟宿禁林。曾恨人间千里隔，更堪天上九门深。明涵太液鱼龙定，静鏁圆灵象纬沈。目断枚皋何处在，阑干十二忆登临。
上巳日花下闲看::吴融::十里香尘扑马飞，碧莲峰下踏青时。云鬟照水和花重，罗袖抬风惹絮迟。可便无心邀娬媚，还应有泪忆袁熙。如烟如梦争寻得，溪柳回头万万丝。
禅院弈棋偶题::吴融::裛尘丝雨送微凉，偶出樊笼入道场。半偈已能消万事，一枰兼得了残阳。寻知世界都如梦，自喜身心甚不忙。更约西风摇落后，醉来终日卧禅房。
和张舍人::吴融::玉女盆边雪未销，正多春事莫无憀。杏花向日红匀脸，云带环山白系腰。莺啭树头欹枕听，冻开泉眼杖藜挑。陵迁谷变如须问，控鹤山人字子乔。
送友赴阙::吴融::故人归去指翔鸾，乐带离声可有欢。驿路两行秋吹急，渭波千叠夕阳寒。空郊已叹周禾熟，旧苑应寻汉火残。遥羡从公无一事，探花先醉曲江干。
过邓城县作::吴融::不用登临足感伤，古来今往尽茫茫。未知尧桀谁臧否，可便彭殇有短长。楚垒万重多故事，汉波千叠更残阳。到头一切皆身外，只觉关身是醉乡。
文德初闻车驾东游::吴融::龙斾丛丛下剑门，还将瑞气入中原。鳌头一荡山虽没，乌足重安日不昏。晋客已知周礼在，秦人仍喜汉官存。自怜闲坐渔矶石，万级云台落梦魂。
子规::吴融::举国繁华委逝川，羽毛飘荡一年年。他山叫处花成血，旧苑春来草似烟。雨暗不离浓绿树，月斜长吊欲明天。湘江日暮声凄切，愁杀行人归去船。
简州归降贺京兆公::吴融::分栋山前曙色开，三千铁骑简州回。云间堕箭飞书去，风里擎竿露布来。古谓伐谋为上策，今看静胜自中台。功名一似淮西事，只是元臣不姓裴。
登汉州城楼::吴融::雨余秋色拂孤城，远目凝时万象清。叠翠北来千嶂尽，漫流东去一江平。从军固有荆州乐，怀古能无岘首情。欲下阑干一回首，乌归帆没戍烟明。
岐下寓居见槐花落因寄从事::吴融::才开便落不胜黄，覆着庭莎衬夕阳。只共蝉催双鬓老，可知人已十年忙。晓窗须为吟秋兴，夜枕应教梦帝乡。蜀国马卿看从猎，肯将闲事入凄凉。
和人有感::吴融::莫愁家住石城西，月坠星沈客到迷。一院无人春寂寂，九原何处草萋萋。香魂未散烟笼水，舞袖休翻柳拂堤。兰棹一移风雨急，流莺千万莫长啼。
春归次金陵::吴融::春阴漠漠覆江城，南国归桡趁晚程。水上驿流初过雨，树笼堤处不离莺。迹疏冠盖兼无梦，地近乡园自有情。便被东风动离思，杨花千里雪中行。
途中见杏花::吴融::一枝红艳出墙头，墙外行人正独愁。长得看来犹有恨，可堪逢处更难留。林空色暝莺先到，春浅香寒蝶未游。更忆帝乡千万树，澹烟笼日暗神州。
秋日经别墅::吴融::别墅萧条海上村，偶期兰菊与琴尊。檐横碧嶂秋光近，树带闲潮晚色昏。幸有白云眠楚客，不劳芳草思王孙。北山移去前文在，无复教人叹晓猿。
红叶::吴融::露染霜干片片轻，斜阳照处转烘明。和烟飘落九秋色，随浪泛将千里情。几夜月中藏鸟影，谁家庭际伴蛩声。一时衰飒无多恨，看着清风彩剪成。
离霅溪感事献郑员外::吴融::足恨饶悲不自由，萍无根蒂水长流。庾公明月吟连曙，谢守青山看入秋。一饭意专堪便死，千金诺在转难酬。云沈鸟去回头否，平子才多好赋愁。
岐州安西门::吴融::安西门外彻安西，一百年前断鼓鼙。犬解人歌曾入唱，马称龙子几来嘶。自从辽水烟尘起，更到涂山道路迷。今日登临须下泪，行人无个草萋萋。
关西驿亭即事::吴融::晚霞零落雨初收，关上危阑独怅留。千里好春聊极目，五陵无事莫回头。山犹带雪霏霏恨，柳未禁寒冉冉愁。直是无情也肠断，鸟归帆没水空流。
望嵩山::吴融::三十六峰危似冠，晴楼百尺独登看。高凌鸟外青冥窄，翠落人间白昼寒。不觉衡阳遮雁过，如何锺阜鬬龙盘。始知万岁声长在，只待东巡动玉鸾。
题湖城县西道中槐树::吴融::零落攲斜此路中，盛时曾识太平风。晓迷天仗归春苑，暮送鸾旗指洛宫。一自烟尘生蓟北，更无消息幸关东。而今只有孤根在，鸟啄虫穿没乱蓬。
东归次瀛上::吴融::煖烟轻淡草霏霏，一片晴山衬夕晖。水露浅沙无客泛，树连疏苑有莺飞。自从身与沧浪别，长被春教寂寞归。回首青门不知处，向人杨柳莫依依。
偶书::吴融::青牛关畔寄孤村，山当屏风石当门。芳树绿阴连蔽芾，长河飞浪接昆仑。苔田绿后蛙争聚，麦垅黄时雀更喧。只此无心便无事，避人何必武陵源。
得京中亲友书讶久无音耗以诗代谢::吴融::退闲何事不忘机，况限溪云静掩扉。马颊浪高鱼去少，鸡鸣关险雁来稀。无才敢更期连茹，有意兼思学采薇。珍重故人知我者，九霄休复寄音徽。
即事::吴融::抵鹊山前云掩扉，更甘终老脱朝衣。晓窥青镜千峰入，暮倚长松独鹤归。云里引来泉脉细，雨中移得药苗肥。何须一箸鲈鱼脍，始挂孤帆问钓矶。
病中宜茯苓寄李谏议::吴融::千年茯菟带龙鳞，太华峰头得最珍。金鼎晓煎云漾粉，玉瓯寒贮露含津。南宫已借征诗客，内署今还托谏臣。飞檄愈风知妙手，也须分药救漳滨。
槎::吴融::浪痕龙迹老敧危，流落何时别故枝。岁月空教苔藓积，芳菲长倩薜萝知。有文在朽人难识，无蠹藏心鸟莫窥。家近沧浪从泛去，碧天消息不参差。
汴上观::吴融::九曲河冰半段来，严霜结出劲风裁。非时已认蝉飘翼，到海须忧蚌失胎。千里风清闻戛玉，几人东下忆奔雷。殷勤莫碍星槎路，从看天津弄杼回。
闲居有作::吴融::依依芳树拂檐平，绕竹清流浸骨清。爱弄绿苔鱼自跃，惯偷红果鸟无声。踏青堤上烟多绿，拾翠江边月更明。只此超然长往是，几人能遂铸金成。
离岐下题西湖::吴融::送夏迎秋几醉来，不堪行色被蝉催。身随渭水看归远，梦挂秦云约自回。雨细若为抛钓艇，月明谁复上歌台。千波万浪西风急，更为红蕖把一杯。
岐阳蒙相国对宅因抒怀投献::吴融::风有危亭月有台，平津阁畔好裴回。虽非宋玉诛茅至，且学王家种竹来。已得静居从马歇，不堪行色被蝉催。故园兰菊三千里，旅梦方应校懒回。
晚泊松江::吴融::落日停桡古渡边，古今踪迹一苍然。平沙尽处云藏树，远吹收来水定天。正困东西千里路，可怜潇洒五湖船。如何不及前贤事，却谢鲈鱼在洛川。
过渑池书事::吴融::渑池城郭半遗基，无限春愁挂落晖。柳渡风轻花浪绿，麦田烟暖锦鸡飞。相如忠烈千秋断，二主英雄一梦归。莫道新亭人对泣，异乡殊代也霑衣。
富春::吴融::水送山迎入富春，一川如画晚晴新。云低远渡帆来重，潮落寒沙鸟下频。未必柳间无谢客，也应花里有秦人。严光万古清风在，不敢停桡更问津。
忆猿::吴融::翠微云敛日沈空，叫彻青冥怨不穷。连臂影垂溪色里，断肠声尽月明中。静含烟峡凄凄雨，高弄霜天袅袅风。犹有北山归意在，少惊佳树近房栊。
红树::吴融::一声南雁已先红，神女霜飞叶叶同。自是孤根非暖地，莫惊他木耐秋风。暖烟散去阴全薄，明月临来影半空。长忆洞庭千万树，照山横浦夕阳中。
新雁::吴融::湘浦波春始北归，玉关摇落又南飞。数声飘去和秋色，一字横来背晚晖。紫阁高翻云羃羃，灞川低渡雨微微。莫从思妇台边过，未得征人万里衣。
海上秋怀::吴融::辞无珪组隐无才，门向潮头过处开。几度黄昏逢罔象，有时红旭见蓬莱。碛连荒戍频频火，天绝纤云往往雷。昨夜秋风已摇落，那堪更上望乡台。
忆山泉::吴融::穿云落石细湔湔，尽日疑闻弄管弦。千仞洒来寒碎玉，一泓深去碧涵天。烟迷叶乱寻难见，月好风清听不眠。春雨正多归未得，只应流恨更潺湲。
东归望华山::吴融::碧莲重叠在青冥，落日垂鞭缓客程。不奈春烟笼暗澹，可堪秋雨洗分明。南边已放三千马，北面犹标百二城。只怕仙人抚高掌，年年相见是空行。
游华州飞泉亭::吴融::走马街南百亩池，碧莲花影倒参差。偶同人去红尘外，正值僧归落照时。万事已为春弃置，百忧须赖酒医治。殷勤待取前峰月，更倚阑干弄钓丝。
池上双凫二首 一::吴融::碧池悠漾小凫雏，两两依依秪自娱。钓艇忽移还散去，寒鸱有意即相呼。可怜翡翠归云髻，莫羡鸳鸯入画图。幸是羽毛无取处，一生安稳老菰蒲。
池上双凫二首 二::吴融::双凫狎得傍池台，戏藻衔蒲远又回。敢为稻粱凌险去，幸无鹰隼触波来。万丝春雨眠时乱，一片浓萍浴处开。不在笼栏夜仍好，月汀星沼剩裴回。
叶落::吴融::红影飘来翠影微，一辞林表不知归。伴愁无色烟犹在，替恨成啼露未晞。若逐水流应万里，莫因风起便孤飞。楚郊千树秋声急，日暮纷纷惹客衣。
和皮博士赴上京观中修灵斋赠威仪尊师兼见寄::吴融::霓结双旌羽缀裙，七星坛上拜元君。精诚有为天应感，章奏无私鬼怕闻。鹤驭已从烟际下，凤膏还向月中焚。白云乡路看看到，好驻流年翊圣文。
春雨::吴融::霏霏漠漠暗和春，羃翠凝红色更新。寒入腻裘浓晓睡，细随油壁静香尘。连云似织休迷雁，带柳如啼好赠人。别有空堦寂寥事，绿苔狼籍落花频。
秋池::吴融::冷涵秋水碧溶溶，一片澄明见底空。有日晴来云衬白，几时吹落叶浮红。香啼蓼穗娟娟露，干动莲茎淅淅风。凌晓无端照衰发，便悲霜雪镜光中。
首阳山::吴融::首阳山枕黄河水，上有两人曾饿死。不同天下人为非，兄弟相看自为是。遂令万古识君心，为臣贵义不贵身。精灵长在白云里，应笑随时饱死人。
赠李长史歌::吴融::危栏压溪溪澹碧，翠袅红飘莺寂寂。此日长亭怆别离，座中忽遇吹芦客。双攘轻袖当高轩，含商吐羽凌非烟。初疑一百尺瀑布，八九月落香炉巅。又似鲛人为客罢，迸泪成珠玉盘泻。碧珊瑚碎震泽中，金锒铛撼龟山下。铿訇揭调初惊人，幽咽细声还感神。紫凤将雏叫山月，玄兔丧子啼江春。咨嗟长史出人艺，如何值此艰难际。可中长似承平基，肯将此为闲人吹。不是东城射雉处，即应南苑鬬鸡时。白樱桃熟每先赏，红芍药开长有诗。卖珠曾被武皇问，熏香不怕贾公知。今来流落一何苦，江南江北九寒暑。翠华犹在橐泉中，一曲梁州泪如雨。长史长史听我语，从来艺绝多失所。罗君赠君两首诗，半是悲君半自悲。
古离别::吴融::紫鸾黄鹄虽别离，一举千里何难追。犹闻啼风与叫月，流连断续令人悲。赋情更有深缱绻，碧甃千寻尚为浅。蟾蜍正向清夜流，蛱蝶须教堕丝罥。莫道断丝不可续，丹穴凤凰胶不远。莫道流水不回波，海上两潮长自返。
桃花::吴融::满树和娇烂漫红，万枝丹彩灼春融。何当结作千年实，将示人间造化工。
木笔花::吴融::嫩如新竹管初齐，粉腻红轻样可携。谁与诗人偎槛看，好于笺墨并分题。
浙东筵上有寄::吴融::襄王席上一神仙，眼色相当语不传。见了又休真似梦，坐来虽近远于天。陇禽有意犹能说，江月无心也解圆。更被东风劝惆怅，落花时节定翩翩。
富水驿东楹有人题诗::吴融::绣缨霞翼两鸳鸯，金岛银川是故乡。只合双飞便双死，岂悲相失与相忘。烟花夜泊红蕖腻，兰渚春游碧草芳。何事遽惊云雨别，秦山楚水两乖张。
上巳日::吴融::本学多情刘武威，寻花傍水看春晖。无端遇着伤心事，赢得凄凉索漠归。
隋堤::吴融::搔首隋堤落日斜，已无余柳可藏鸦。岸傍昔道牵龙舰，河底今来走犊车。曾笑陈家歌玉树，却随后主看琼花。四方正是无虞日，谁信黎阳有古家。
赠南岳僧全玭::孙偓::窠居过后更何人，传得如来法印真。昨日祝融峰下见，草衣便是雪山□。
荅门生王涣李德邻赵光胤王拯长句::孙偓::谬持文柄得时贤，粉署清华次第迁。昔岁策名皆健笔，今朝称职并同年。各怀器业宁推让，俱上青霄肯后先。何事老夫犹赋咏，欲将酬和永留传。
句::孙偓::好是步虚明月夜，瑞炉蜚下醮坛前。
句::陆扆::今秋已约天台月。
谢银工::薛昭纬::一楪毡根数十皴，盘中犹更有红鳞。早知文字多辛苦，悔不当初学冶银。
题马嵬驿::狄归昌::马嵬烟柳正依依，重见銮舆幸蜀归。泉下阿蛮应有语，这回休更怨杨妃。
蜀中登第荅李搏六韵::裴廷裕::何劳问我成都事，亦报君知便纳降。蜀柳笼堤烟矗矗，海棠当户燕双双。富春不并穷师子，濯锦全胜旱曲江。高卷绛纱扬氏宅，半垂红袖薛涛窗。浣花泛鹢诗千首，静众寻梅酒百缸。若说弦歌与风景，主人兼是碧油幢。
偶题::裴廷裕::微雨微风寒食节，半开半合木兰花。看花倚柱终朝立，却似凄凄不在家。
梦仙谣::李沇::海宫蹙浪收残月，挈壶掌事传更歇。银蟾半坠恨流咽，六鳌披月撼蓬阙。九炁真翁骑白犀，临池静听雌蛟啼。桂花浥露曙香冷，八窗玉朗惊晨鸡。裁纱翦罗贴丹凤，腻霞远闭瑶山梦。露干欲醉芙蕖塘，回首驱云朝正阳。
秋霖歌::李沇::西方龙儿口犹乳，初解驱云学行雨。纵恣群阴驾老虬，勺水蹄涔尽奔注。叶破苔黄未休滴，腻光透长狂莎色。恨无长剑一千仞，划断顽云看晴碧。
方响歌::李沇::敲金扣石声相凌，遥空冷静天正澄。宝缾下井辘轳急，小娃弄索伤清冰。穿丝透管音未歇，回风绕指惊泉咽。季伦怒击珊瑚摧，灵芸整鬓步摇折。十六叶中侵素光，寒玲震月杂珮珰。云和不觉罢余怨，莲峰一夜啼琴姜。急节写商商恨促，秦愁越调逡巡足。梦入仙楼戛残曲，飞霜棱棱上秋玉。
荅王涣::裴贽::谬持文柄得时贤，粉署清华次第迁。昔岁策名皆健笔，今朝称职并同年。各怀器业宁推让，俱上青霄肯后先。何事老夫犹赋咏，欲将酬和永留传。
薄命妾::卢汝弼::君恩已断尽成空，追想娇欢恨莫穷。长为蕣花光晓日，谁知团扇送秋风。黄金买赋心徒切，清路飞尘信莫通。闲凭玉栏思旧事，几回春暮泣残红。
秋夕寓居精舍书事::卢汝弼::叶满苔堦杵满城，此中多恨恨难平。疏檐看织蟏蛸网，暗隙愁听蟋蟀声。醉卧欲抛羁客思，梦归偏动故乡情。觉来独步长廊下，半夜西风吹月明。
闻雁::卢汝弼::秋风萧瑟静埃氛，边雁迎风响咽群。瀚海应嫌霜下早，湘川偏爱草初薰。芦洲宿处依沙岸，榆塞飞时度晚云。何处最添羁客恨，竹窗残月酒醒闻。
和李秀才边庭四时怨 一::卢汝弼::春风昨夜到榆关，故国烟花想已残。少妇不知归不得，朝朝应上望夫山。
和李秀才边庭四时怨 二::卢汝弼::卢龙塞外草初肥，雁乳平芜晓不飞。乡国近来音信断，至今犹自著寒衣。
和李秀才边庭四时怨 三::卢汝弼::八月霜飞柳半黄，蓬根吹断雁南翔。陇头流水关山月，泣上龙堆望故乡。
和李秀才边庭四时怨 四::卢汝弼::朔风吹雪透刀瘢，饮马长城窟更寒。半夜火来知有敌，一时齐保贺兰山。
山居即事二首 一::陆希声::君山苍翠接青冥，东走洮湖上洞庭。茅屋向阳梳白发，竹窗深夜诵丹经。涌泉回泬鱼龙气，怪石惊腾鸟兽形。为问前时金马客，此焉还作少微星。
山居即事二首 二::陆希声::不是幽栖矫性灵，从来无意在膻腥。满川风物供高枕，四合云山借画屏。五鹿归来惊岳岳，孤鸿飞去入冥冥。君阳遁叟何为乐，一炷清香两卷经。
阳羡杂咏十九首 苦竹迳::陆希声::山前无数碧琅玕，一迳清森五月寒。世上何人怜苦节，应须细问子猷看。
阳羡杂咏十九首 梅花坞::陆希声::冻蘂凝香色艳新，小山深坞伴幽人。知君有意凌寒色，羞共千花一样春。
阳羡杂咏十九首 石兕台::陆希声::大河波浪激潼关，青兕胡为伏此山。遥想楚王云梦泽，蜺旌羽盖定空还。
阳羡杂咏十九首 讲易台::陆希声::年逾知命志尤坚，独向青山更绝编。天下有山山有水，养蒙肥遁正翛然。
阳羡杂咏十九首 观鱼亭::陆希声::惠施徒自学多方，谩说观鱼理未长。不得庄生濠上旨，江湖何以见相忘。
阳羡杂咏十九首 绿云亭::陆希声::六月清凉绿树阴，小亭高卧涤烦襟。羲皇向上何人到，永日时时弄素琴。
阳羡杂咏十九首 清辉堂::陆希声::野人心地本无机，为爱茅檐倚翠微。尽日尊前谁是客，秋山含水有清辉。
阳羡杂咏十九首 观妙庵::陆希声::妙理难观旨甚深，欲知无欲是无心。茅庵不异人间世，河上真人自可寻。
阳羡杂咏十九首 弄云亭::陆希声::自知无业致吾君，只向春山弄白云。已共此山私断当，不须转辙重移文。
阳羡杂咏十九首 伏龟堂::陆希声::盘崖蹙缩似灵龟，鬼谷先生隐遁时。不独卷怀经世志，白云流水是心期。
阳羡杂咏十九首 桃花谷::陆希声::君阳山下足春风，满谷仙桃照水红。何必武陵源上去，涧边好过落花中。
阳羡杂咏十九首 含桃圃::陆希声::小圃初晴风露光，含桃花发满山香。看花对酒心无事，倍觉春来白日长。
阳羡杂咏十九首 茗坡::陆希声::二月山家谷雨天，半坡芳茗露华鲜。春醒酒病兼消渴，惜取新芽旋摘煎。
阳羡杂咏十九首 松岭::陆希声::岭上青松手自栽，已能苍翠映莓苔。岁寒本是君家事，好送清风月下来。
阳羡杂咏十九首 桃溪::陆希声::芳草霏霏遍地齐，桃花脉脉自成谿。也知百舌多言语，任向春风尽意啼。
阳羡杂咏十九首 李径::陆希声::一径秾芳万蘂攒，风吹雨打未摧残。怜君尽向高枝发，应为行人要整冠。
阳羡杂咏十九首 鸿盘::陆希声::落落飞鸿渐始盘，青云起处剩须看。如今天路多矰缴，纵使衔芦去也难。
阳羡杂咏十九首 偃月岭::陆希声::山岭依稀偃月形，数层倚石叠空青。几回雪夜寒光积，直似金光照户庭。
寄{巩/言}光上人::陆希声::笔下龙蛇似有神，天池雷雨变逡巡。寄言昔日不龟手，应念江头洴澼人。
题顾正字谿居::李昭象::高敞吟轩近钓湾，尘中来似出人间。若教明月休生桂，应得危时共掩关。春酒夜棋难放客，短篱疏竹不遮山。莫夸恬淡胜荣禄，雁引行高未许闲。
寄献山中顾公员外::李昭象::抽却朝簪著钓蓑，近来声迹转巍峩。祥麟避网虽山野，丹凤衔书即薜萝。乍隐文章情更逸，久闲经济术翻多。深惭未副吹嘘力，竟困风埃争奈何。
山中寄崔谏议::李昭象::半生猿鸟共山居，吟月吟风两鬓疏。新句未尝忘教化，上才争忍不吹嘘。全家欲去干戈后，大国中兴礼乐初。从此升腾休说命，秪希公道数封书。
学仙词寄顾云::李昭象::记得初传九转方，碧云峰下祝虚皇。丹砂未熟心徒切，白日难留鬓欲苍。无路洞天寻穆满，有时人世美刘郎。仙人恩重何由报，焚尽星坛午夜香。
招西洞道者::李昭象::危峰抹黛夹晴川，树簇红英草碧烟。樵客云僧两无事，此中堪去觅灵仙。
句::李昭象::投文得仕而今少，佩印还家古所荣。
古意::王驾::夫戍萧关妾在吴，西风吹妾妾忧夫。一行书信千行泪，寒到君边衣到无。
社日::王驾::鹅湖山下稻粱肥，豚栅鸡栖半掩扉。桑柘影斜春社散，家家扶得醉人归。
雨晴::王驾::雨前初见花间蘂，雨后兼无叶里花。蛱蝶飞来过墙去，却疑春色在邻家。
乱后曲江::王驾::忆昔争游曲水滨，未春长有探春人。游春人尽空池在，直至春深不似春。
过故友居::王驾::邻笛寒吹日落初，旧居今已别人居。乱来儿侄皆分散，惆怅僧房认得书。
上裴侍郎::王涣::青衿七十榜三年，建礼含香次第迁。珠彩下连星错落，桂花曾对月婵娟。玉经磨琢多成器，剑拔沈埋更倚天。应念衔恩最深者，春来为寿拜尊前。
悼亡::王涣::春来得病夏来加，深掩妆窗卧碧纱。为怯暗藏秦女扇，怕惊愁度阿香车。腰肢暗想风欺柳，粉态难忘露洗花。今日青门葬君处，乱蝉衰草夕阳斜。
惆怅诗十二首 一::王涣::八蚕薄絮鸳鸯绮，半夜佳期并枕眠。钟动红娘唤归去，对人匀泪拾金钿。
惆怅诗十二首 二::王涣::李夫人病已经秋，汉武看来不举头。得所浓华销歇尽，楚魂湘血一生休。
惆怅诗十二首 三::王涣::谢家池馆花笼月，萧寺房廊竹飐风。夜半酒醒凭槛立，所思多在别离中。
惆怅诗十二首 四::王涣::隋师战舰欲亡陈，国破应难保此身。诀别徐郎泪如雨，镜鸾分后属何人。
惆怅诗十二首 五::王涣::七夕琼筵随事陈，兼花连蒂共伤神。蜀王殿里三更月，不见骊山私语人。
惆怅诗十二首 六::王涣::夜寒春病不胜怀，玉瘦花啼万事乖。薄幸檀郎断芳信，惊嗟犹梦合欢鞋。
惆怅诗十二首 七::王涣::呜咽离声管吹秋，妾身今日为君休。齐奴不说平生事，忍看花枝谢玉楼。
惆怅诗十二首 八::王涣::青丝一绺堕云鬟，金翦刀鸣不忍看。持谢君王寄幽怨，可能从此住人间。
惆怅诗十二首 九::王涣::陈宫兴废事难期，三阁空余绿草基。狎客沦亡丽华死，他年江令独来时。
惆怅诗十二首 十::王涣::晨肇重来路已迷，碧桃花谢武陵溪。仙山目断无寻处，流水潺湲日渐西。
惆怅诗十二首 十一::王涣::少卿降北子卿还，朔野离觞惨别颜。却到茂陵唯一恸，节毛零落鬓毛斑。
惆怅诗十二首 十二::王涣::梦里分明入汉宫，觉来灯背锦屏空。紫台月落关山晓，肠断君恩信画工。
投谢钱武肃::吴仁璧::东门上相好知音，数尽台前郭隗金。累重虽然容食椹，力微无计报焚林。弊貂不称芙蓉幕，衰朽仍惭玳瑁簪。十里溪光一山月，可堪从此负归心。
客路::吴仁璧::人寰急景如波委，客路浮云似盖轻。回首故山天外碧，十年无计却归耕。
南徐题友人郊居::吴仁璧::门前樵径连江寺，岸下渔矶系海槎。待到秋深好时节，与君长醉隐侯家。
读度人经寄郑仁表::吴仁璧::身虽一旦尘中老，名拟三清会里题。二午九斋余日在，请君相伴醉如泥。
秋日听僧弹琴::吴仁璧::金徽玉轸韵泠然，言下浮生指下泉。恰称秋风西北起，一时吹入碧湘烟。
贾谊::吴仁璧::扶持一疏满遗编，汉陛前头正少年。谁道恃才轻绛灌，却将惆怅吊湘川。
春雪::吴仁璧::雪霁凝光入坐寒，天明犹自卧袁安。貂裘穿后鹤氅敝，自此风流不足看。
衰柳::吴仁璧::金风渐利露珠团，广陌长堤黛色残。水殿狂游隋炀帝，一千余里可堪看。
凤仙花::吴仁璧::香红嫩绿正开时，冷蝶饥蜂两不知。此际最宜何处看，朝阳初上碧梧枝。
金钱花::吴仁璧::浅绛浓香几朵匀，日镕金铸万家新。堪疑刘宠遗芳在，不许山阴父老贫。
钱塘鹤::吴仁璧::人间路霭青天半，鳌岫云生碧海涯。虽抱雕笼密扃钥，可能长在叔伦家。
句::吴仁璧::为惜苔钱妨换砌，因怜山色旋开尊。高阁烟霞禅客睡，满城尘土世人忙。五龙金角向星斗，三洞玉音愁鬼神。蒲草薄裁连蒂白，胭脂浓染半葩红。
下第戏状元崔昭纬::张曙::千里江山陪骥尾，五更风水失龙鳞。昨夜浣花溪上雨，绿杨芳草为何人。
赠天台王处士::林嵩::深隐天台不记秋，琴台长别一何愁。茶烟岩外云初起，新月潭心钓未收。映宇异花丛发好，穿松孤鹤一声幽。赤城不掩高宗梦，宁久悬冠枕瀑流。
冬末同友人泛潇湘::杜荀鹤::残腊泛舟何处好，最多吟兴是潇湘。就船买得鱼偏美，踏雪沽来酒倍香。猿到夜深啼岳麓，雁知春近别衡阳。与君剩采江山景，裁取新诗入帝乡。
旅中卧病::杜荀鹤::秋来谁料病相萦，枕上心犹算去程。风射破窗灯易灭，月穿疏屋梦难成。故园何啻三千里，新雁才闻一两声。我自与人无旧分，非干人与我无情。
旅泊遇郡中叛乱示同志::杜荀鹤::握手相看谁敢言，军家刀剑在腰边。遍搜宝货无藏处，乱杀平人不怕天。古寺拆为修寨木，荒坟开作甃城塼。郡侯逐出浑闲事，正是銮舆幸蜀年。
赠秋浦张明府::杜荀鹤::君为秋浦三年宰，万虑关心两鬓知。人事旋生当路县，吏才难展用兵时。农夫背上题军号，贾客船头插战旗。他日亲知问官况，但教吟取杜家诗。
雪::杜荀鹤::风搅长空寒骨生，光于晓色报窗明。江湖不见飞禽影，岩谷时闻折竹声。巢穴几多相似处，路岐兼得一般平。拥袍公子休言冷，中有樵夫跣足行。
题庐岳刘处士草堂::杜荀鹤::仙境闲寻采药翁，草堂留话一宵同。若看山下云深处，直是人间路不通。泉领藕花来洞口，月将松影过溪东。求名心在闲难遂，明日马蹄尘土中。
山中寄诗友::杜荀鹤::山深长恨少同人，览景无时不忆君。庭果自从霜后熟，野猿频向屋边闻。琴临秋水弹明月，酒就东山酌白云。仙桂算攀攀合得，平生心力尽于文。
秋宿临江驿::杜荀鹤::南来北去二三年，年去年来两鬓斑。举世尽从愁里老，谁人肯向死前闲。渔舟火影寒归浦，驿路铃声夜过山。身事未成归未得，听猿鞭马入长关。
题瓦棺寺真上人院矮桧::杜荀鹤::天生仙桧是长材，栽桧希逢此最低。一自旧山来砌畔，几番凡木与云齐。回无斜影教僧踏，免有闲枝引鹤栖。今日偶题题似着，不知题后更谁题。
江下初秋寓泊::杜荀鹤::蒙蒙烟雨蔽江村，江馆愁人好断魂。自别家来生白发，为侵星起谒朱门。也知柳欲开春眼，争奈萍无入土根。兄弟无书雁归北，一声声觉苦于猿。
投从叔补阙::杜荀鹤::吾宗不谒谒诗宗，常仰门风继国风。空有篇章传海内，更无亲族在朝中。其来虽愧源流浅，所得须怜雅颂同。三十年吟到今日，不妨私荐亦成公。
赠张员外儿::杜荀鹤::张公一子才三岁，闻客吟声便出来。唤物舌头犹未稳，诵诗心孔迥然开。天生便是成家庆，年长终为间世才。月里桂枝知有分，不劳诸丈作梯媒。
入关寄九华友人::杜荀鹤::坐床难稳露蝉新，便作东西马上身。醲酒却输耽睡客，好山翻对不吟人。无多志气禁离别，强半年光属苦辛。箧里篇章头上雪，未知谁恋杏园春。
送李镡游新安::杜荀鹤::邯郸李镡才峥嵘，酒狂诗逸难干名。气直不与儿辈洽，醉来拟共天公争。孤店夜烧枯叶坐，乱时秋踏早霜行。一间茅屋住不稳，刚出为人平不平。
冬末自长沙游桂岭留献所知::杜荀鹤::家隔重湖归未期，更堪南去别深知。前程笑到山多处，上马愁逢岁尽时。四海内无容足地，一生中有苦心诗。朱门秪见朱门事，独把孤寒问阿谁。
送福昌周繇少府归宁兼谋隐::杜荀鹤::少见古人无远虑，如君真得古人情。登科作尉官虽小，避世安亲禄已荣。一路水云生隐思，几山猿鸟认吟声。知君未作终焉计，要著文章待太平。
贺顾云侍御府主与子弟奏官::杜荀鹤::青桂朱袍不贺兄，贺兄荣是见儿荣。孝经始向堂前彻，官诰当从幕下迎。戏把蓝袍包果子，娇将竹笏恼先生。自惭乱世无知己，弟侄鞭牛傍陇耕。
舟行即事::杜荀鹤::年少髭须雪欲侵，别家三日几般心。朝随贾客忧风色，夜逐渔翁宿苇林。秋水鹭飞红蓼晚，暮山猿叫白云深。重阳酒熟茱萸紫，却向江头倚棹吟。
乱后山居::杜荀鹤::从乱移家拟傍山，今来方办买山钱。九州有路休为客，百岁无愁即是仙。野叟并田锄暮雨，溪禽同石立寒烟。他人似我还应少，如此安贫亦荷天。
山居寄同志::杜荀鹤::茅斋深僻绝轮蹄，门径缘莎细接溪。垂钓石台依竹垒，待宾茶灶就岩泥。风生谷口猿相叫，月照松头鹤并栖。不是无端过时日，拟从窗下蹑云梯。
将入关安陆遇兵寇::杜荀鹤::家贫无计早离家，离得家来蹇滞多。已是数程行雨雪，更堪中路阻兵戈。几州户口看成血，一旦天心却许和。四面烟尘少无处，不知吾土自如何。
夏日登友人书斋林亭::杜荀鹤::暑天长似秋天冷，带郭林亭画不如。蝉噪槛前遮日竹，鹭窥池面弄萍鱼。抛山野客横琴醉，种药家僮踏雪锄。众惜君才堪上第，莫因居此与名疏。
寄临海姚中丞::杜荀鹤::夏辞旌斾已秋深，永夕思量泪满襟。风月易斑搜句鬓，星霜难改感恩心。寻花洞里连春醉，望海楼中彻晓吟。虽有梦魂知处所，去来多被角声侵。
秋日闲居寄先达::杜荀鹤::到头身事欲何为，窗下工夫鬓上知。乍可百年无称意，难教一日不吟诗。风驱早雁冲湖色，雨挫残蝉点柳枝。自古书生也如此，独堪惆怅是明时。
题觉禅和::杜荀鹤::少见修行得似师，茅堂佛像亦随时。禅衣衲后云藏线，夏腊高来雪印眉。耕地诫侵连冢土，伐薪教护带巢枝。有时问着经中事，却道山僧总不知。
感秋::杜荀鹤::年年名路谩辛勤，襟袖空多马上尘。画戟门前难作客，钓鱼船上易安身。冷烟黏柳蝉声老，寒渚澄星雁叫新。自是侬家无住处，不关天地窄于人。
题德玄上人院::杜荀鹤::刳得心来忙处闲，闲中方寸阔于天。浮生自是无空性，长寿何曾有百年。罢定磬敲松罅月，解眠茶煮石根泉。我虽未似师披衲，此理同师悟了然。
春日山居寄友人::杜荀鹤::野吟何处最相宜，春景暄和好入诗。高下麦苗新雨后，浅深山色晚晴时。半岩云脚风牵断，平野花枝鸟踏垂。倒载干戈是何日，近来麋鹿欲相随。
怀庐岳旧隐::杜荀鹤::一别三年长在梦，梦中时蹑石棱层。泉声入夜方堪听，山色逢秋始好登。岩鹿惯随锄药叟，溪鸥不怕洗苔僧。人间有许多般事，求要身闲直未能。
投长沙裴侍郎::杜荀鹤::此身虽贱道长存，非谒朱门谒孔门。秪望至公将卷读，不求朝士致书论。垂纶雨结渔乡思，吹木风传雁夜魂。男子受恩须有地，平生不受等闲恩。
和友人见题山居::杜荀鹤::避时多喜葺居成，七字君题万象清。开户晓云连地白，访人秋月满山明。庭前树瘦霜来影，洞口泉喷雨后声。有景供吟且如此，算来何必躁于名。
献长沙王侍郎::杜荀鹤::文星渐见射台星，皆仰为霖沃众情。天泽逼来逢圣主，辞林盛去得书生。云妆岳色供吟景，月浩湘流递政声。美化事多难讽诵，未如耕钓口分明。
春日登楼遇雨::杜荀鹤::忽地晴天作雨天，全无暑气似秋间。看看水没来时路，渐渐云藏望处山。风趁鹭鸶双出苇，浪催渔父尽归湾。一心准拟闲登眺，却被诗情使不闲。
春日行次钱塘却寄台州姚中丞::杜荀鹤::岂为无心求上第，难安帝里为家贫。江南江北闲为客，潮去潮来老却人。两岸雨收莺语柳，一楼风满角吹春。花前不独垂乡泪，曾是朱门寄食身。
投江上崔尚书::杜荀鹤::此生何路出尘埃，犹把中才谒上才。闭户十年专笔砚，仰天无处认梯媒。马前霜叶催归去，枕上边鸿唤觉来。若许登门换鬐鬣，必应辛苦事风雷。
书事投所知::杜荀鹤::古陌寒风来去吹，马蹄尘旋上麻衣。虽然干禄无休意，争奈趋时不见机。诗思趁云从岳涌，乡心随雁遶湖飞。肯将骨肉轻离别，未遇人知未得归。
秋日湖外书事::杜荀鹤::十五年来笔砚功，秪今犹在苦贫中。三秋客路湖光外，万里乡关楚邑东。鸟迳杖藜山翳雨，猿林欹枕树摇风。朱门处处若相似，此命到头通不通。
题宗上人旧院::杜荀鹤::此院重来事事乖，半欹茅屋草侵堦。啄生鸦忆啼松枿，接果猿思啸石崖。壁上尘黏蒲叶扇，床前苔烂笋皮鞋。分明记得谈空日，不向秋风更怆怀。
乱后出山逢高员外::杜荀鹤::自从乱后别京关，一入烟萝十五年。重出故山生白发，却装新卷谒清贤。窗回旅梦城头角，柳结乡愁雨后蝉。名姓暗投心暗祝，永期收拾向门前。
赠友人罢举赴交趾辟命::杜荀鹤::罢却名场拟入秦，南行无罪似流人。纵经商岭非驰驿，须过长沙吊逐臣。舶载海奴镮硾耳，象驼蛮女彩缠身。如何待取丹霄桂，别赴嘉招作上宾。
山中寡妇::杜荀鹤::夫因兵死守蓬茅，麻苎衣衫鬓发焦。桑柘废来犹纳税，田园荒后尚征苗。时挑野菜和根煮，旋斫生柴带叶烧。任是深山更深处，也应无计避征徭。
访蔡融因题::杜荀鹤::杖藜时复过荒郊，来到君家不忍抛。每见苦心修好事，未尝开口怨平交。一溪寒色渔收网，半树斜阳鸟傍巢。必若天工主人事，肯交吾子委衡茅。
闲居书事::杜荀鹤::竹门茅屋带村居，数亩生涯自有余。鬓白祗应秋炼句，眼昏多为夜抄书。雁惊风浦渔灯动，猿叫霜林橡实疏。待得功成即西去，时清不问命何如。
友人赠舍弟依韵戏和::杜荀鹤::吾家此弟有何知，多愧君开道业基。不觉裹头成大汉，昨来竹马作童儿。还缘世遇兵戈闹，祗恐身修礼乐迟。及见和诗诗自好，碢公不到更何时。
乱后逢村叟::杜荀鹤::经乱衰翁居破村，村中何事不伤魂。因供寨木无桑柘，为著乡兵绝子孙。还似平宁征赋税，未尝州县略安存。至于鸡犬皆星散，日落前山独倚门。
赠元上人::杜荀鹤::多少僧中僧行高，偈成流落遍僧抄。经窗月静滩声到，石迳人稀藓色交。垂露竹黏蝉落壳，窣云松载鹤栖巢。煮茶童子闲胜我，犹得依时把磬敲。
下第东归道中作::杜荀鹤::一回落第一宁亲，多是途中过却春。心火不销双鬓雪，眼泉难濯满衣尘。苦吟风月唯添病，遍识公卿未免贫。马壮金多有官者，荣归却笑读书人。
夏日留题张山人林亭::杜荀鹤::此中偏称夏中游，时有风来暑气收。涧底松摇千尺雨，庭中竹撼一窗秋。求猿句寄山深寺，乞鹤书传海畔洲。闲与先生话身事，浮名薄宦总悠悠。
伤病马::杜荀鹤::此马堪怜力壮时，细匀行步恐尘知。骑来未省将鞭触，病后长教觅药医。顾主强抬和泪眼，就人轻刷带疮皮。祗今筋骨浑全在，春暖莎青放未迟。
馆舍秋夕::杜荀鹤::寒雨萧萧灯焰青，灯前孤客难为情。兵戈闹日别乡国，鸿雁过时思弟兄。冷极睡无离枕梦，苦多吟有彻云声。出门便作还家计，直至如今计未成。
送僧赴黄山沐汤泉兼参禅宗长老::杜荀鹤::闻有汤泉独去寻，一缾一钵一无金。不愁乱世兵相害，却喜寒山路入深。野老祷神鸦噪庙，猎人冲雪鹿惊林。患身是幻逢禅主，水洗皮肤语洗心。
哭山友::杜荀鹤::十载同栖庐岳云，寒烧枯叶夜论文。在生未识公卿面，至死不离麋鹿群。从见蓬蒿丛坏屋，长忧雨雪透荒坟。把君诗句高声读，想得天高也合闻。
献池州牧::杜荀鹤::池阳今日似渔阳，大变凶年作小康。江路静来通客货，郡城安后绝戎装。分开野色收新麦，惊断莺声摘嫩桑。纵有逋民归未得，远闻仁政旋还乡。
送韦书记归京::杜荀鹤::韦杜相逢眼自明，事连恩地倍牵情。闻归帝里愁攀送，知到师门话姓名。朝客半修前辈礼，古人多重晚年荣。从来有泪非无泪，未似今朝泪满缨。
献郑给事::杜荀鹤::化行邦域二年春，樵唱渔歌日日新。未降诏书酬善政，不知天泽答何人。秋登岳寺云随步，夜宴江楼月满身。他日朱门恐难扫，沙堤新筑必无尘。
赠休禅和::杜荀鹤::为僧难得不为僧，僧戒僧仪未是能。弟子自知心了了，吾师应为醉腾腾。多生觉悟非关衲，一点分明不在灯。祗道诗人无佛性，长将二雅入三乘。
送李先辈从知塞上::杜荀鹤::去草军书出帝乡，便从城外学戎装。好随汉将收胡土，莫遣胡兵近汉疆。洒碛雪黏旗力重，冻河风揭角声长。此行也是男儿事，莫向征人恃桂香。
和友人送弟::杜荀鹤::君说无家祗弟兄，此中言别若为情。干戈闹日分头去，山水寒时信路行。月下断猿空有影，雪中孤雁却无声。我今骨肉虽饥冻，幸喜团圆过乱兵。
酬张员外见寄::杜荀鹤::分应天与吟诗老，如此兵戈不废诗。生在世间人不识，死于泉下鬼应知。啼花蜀鸟春同苦，叫雪巴猿昼共饥。今日逢君惜分手，一枝何校一年迟。
献新安于尚书::杜荀鹤::九土雄师竟若何，未如良牧与天和。月留清俸资家少，岁计阴功及物多。四野绿云笼稼穑，千山明月静干戈。行人耳满新安事，尽是无愁父老歌。
乱后书事寄同志::杜荀鹤::九土如今尽用兵，短戈长戟困书生。思量在世头堪白，画度归山计未成。皇泽正霑新将士，侯门不是旧公卿。到头诗卷须藏却，各向渔樵混姓名。
中山临上人院观牡丹寄诸从事::杜荀鹤::闲来吟遶牡丹丛，花艳人生事略同。半雨半风三月内，多愁多病百年中。开当韶景何妨好，落向僧家即是空。一境别无唯此有，忍教醒坐对支公。
投宣谕张侍郎乱后遇毘陵::杜荀鹤::此生今日似前生，重著麻衣特地行。经乱后囊新卷轴，出山来见旧公卿。雨笼蛬壁吟灯影，风触蝉枝噪浪声。闻道中兴重人物，不妨西去马蹄轻。
下第投所知::杜荀鹤::落第愁生晓鼓初，地寒才薄欲何如。不辞更写公卿卷，却是难修骨肉书。御苑早莺啼暖树，钓乡春水浸贫居。拟离门馆东归去，又恐重来事转疏。
哭方干::杜荀鹤::何言寸禄不沾身，身没诗名万古存。况有数篇关教化，得无馀庆及儿孙。渔樵共垒坟三尺，猿鹤同栖月一村。天下未宁吾道丧，更谁将酒酹吟魂。
秋日泊浦江::杜荀鹤::一帆程歇九秋时，漠漠芦花拂浪飞。寒浦更无船并宿，暮山时见鸟双归。照云烽火惊离抱，剪叶风霜逼暑衣。江月渐明汀露湿，静驱吟魄入玄微。
白发吟::杜荀鹤::一茎两茎初似丝，不妨惊度少年时。几人乱世得及此，今我满头何足悲。九转灵丹那胜酒，五音清乐未如诗。家山苍翠万余尺，藜杖楮冠输老儿。
下第寄池州郑员外::杜荀鹤::省出蓬蒿修谒初，蒙知曾不见生疏。侯门数处将书荐，帝里经年借宅居。未必有诗堪讽诵，祗怜无援过吹嘘。如今足得成持取，莫使江湖却钓鱼。
塞上::杜荀鹤::旌旗鬣鬣汉将军，闲出巡边帝命新。沙塞旋收饶帐幕，犬戎时杀少烟尘。冰河夜渡偷来马，雪岭朝飞猎去人。独作书生疑不稳，软弓轻剑也随身。
赠题兜率寺闲上人院::杜荀鹤::人间寺应诸天号，真行僧禅此寺中。百岁有涯头上雪，万般无染耳边风。挂帆波浪惊心白，上马尘埃翳眼红。毕竟浮生谩劳役，算来何事不成空。
别四明锺尚书::杜荀鹤::九华天际碧嵯峨，无奈春来入梦何。难与英雄论教化，却思猿鸟共烟萝。风前柳态闲时少，雨后花容淡处多。都大人生有离别，且将诗句代离歌。
题护国大师塔::杜荀鹤::莫认双林是佛林，禅栖无地亦无金。塔前尽礼灰来相，衲下谁宗印了心。笠象胤明双不见，线源分派寸难寻。吾师觉路余知处，大藏经门一夜吟。
春日山中对雪有作::杜荀鹤::竹树无声或有声，霏霏漠漠散还凝。岭梅谢后重妆蘂，岩水铺来却结冰。牢系鹿儿防猎客，满添茶鼎候吟僧。好将膏雨同功力，松径莓苔又一层。
山中对雪有作::杜荀鹤::一浑乾坤万象收，唯应不壅大江流。虎狼遇猎难藏迹，松柏因风易举头。玉帐英雄携妓赏，山村鸟雀共民愁。岂堪久蔽苍苍色，须放三光照九州。
戏题王处士书斋::杜荀鹤::先生高兴似樵渔，水鸟山猿一处居。石径可行苔色厚，钓竿时斫竹丛疏。欺春祗爱和醅酒，讳老犹看夹注书。莫道无金空有寿，有金无寿欲何如。
早发::杜荀鹤::东窗未明尘梦苏，呼童结束登征途。落叶铺霜马蹄滑，寒猿啸月人心孤。时逆帽檐风刮顶，旋呵鞭手冻粘须。青云快活一未见，争得安闲钓五湖。
题仇处士郊居::杜荀鹤::江南景簇此林亭，手板蓝裾自可轻。洞里客来无俗话，郭中人到有公情。闲敲岩果呼猿接，时钓溪鱼引鹤争。笑我有诗三百首，马蹄红日急于名。
依韵次同年张曙先辈见寄之什::杜荀鹤::天上诗名天下传，引来齐列玉皇前。大仙录后头无雪，至药成来灶绝烟。笑蹑紫云金作阙，梦抛尘世铁为船。九华山叟惊凡骨，同到蓬莱岂偶然。
乱后逢李昭象叙别::杜荀鹤::李生李生何所之，家山窣云胡不归。兵戈到处弄性命，礼乐向人生是非。却与野猿同橡坞，还将溪鸟共渔矶。也知不是男儿事，争奈时情贱布衣。
晚春寄同年张曙先辈::杜荀鹤::莫将时态破天真，祗合高歌醉过春。易落好花三个月，难留浮世百年身。无金润屋浑闲事，有酒扶头是了人。恩地未酬闲未得，一回醒话一沾巾。
长安春感::杜荀鹤::出京无计住京难，深入东风转索然。满眼有花寒食下，一家无信楚江边。此时晴景愁于雨，是处莺声苦却蝉。公道算来终达去，更从今日望明年。
登灵山水阁贻钓者::杜荀鹤::江上见僧谁是了，修斋补衲日劳身。未胜渔父闲垂钓，独背斜阳不采人。纵有风波犹得睡，总无蓑笠始为贫。瓦瓶盛酒瓷瓯酌，荻浦芦湾是要津。
赠溧水崔少府::杜荀鹤::庭户萧条燕雀喧，日高窗下枕书眠。祗闻留客教沽酒，未省逢人说料钱。洞口礼星披鹤氅，溪头吟月上渔船。九华山叟心相许，不计官卑赠一篇。
读张仆射诗::杜荀鹤::秋吟一轴见心胸，万象搜罗咏欲空。才大却嫌天上桂，世危翻立阵前功。廉颇解武文无说，谢朓能文武不通。双美总输张太守，二南章句六钧弓。
题所居村舍::杜荀鹤::家随兵尽屋空存，税额宁容减一分。衣食旋营犹可过，赋输长急不堪闻。蚕无夏织桑充寨，田废春耕犊劳军。如此数州谁会得，杀民将尽更邀勋。
献钱塘县罗著作判官::杜荀鹤::还乡夫子遇贤侯，抚字情知不自由。莫把一名专懊恼，放教双眼绝冤雠。猩袍懒著辞公宴，鹤氅闲披访道流。犹有九华知己在，羡君高卧早回头。
遣怀::杜荀鹤::驱驰岐路共营营，祗为人间利与名。红杏园中终拟醉，白云山下懒归耕。题桥每念相如志，佩印当期季子荣。谩道彊亲堪倚赖，到头须是有前程。
长安道中有作::杜荀鹤::回头不忍看羸僮，一路行人我最穷。马迹蹇于槐影里，钓船抛在月明中。帽檐晓滴淋蝉露，衫袖时飘卷雁风。子细寻思底模样，腾腾又过玉关东。
题开元寺门合::杜荀鹤::一登高阁眺清秋，满目风光尽胜游。何处画桡寻绿水，几家鸣笛咽红楼。云山已老应长在，岁月如波祗暗流。唯有禅居离尘俗，了无荣辱挂心头。
出关投孙侍御::杜荀鹤::东归还著旧麻衣，争免花前有泪垂。每岁春光九十日，一生年少几多时。青云寸禄心耕早，明月仙枝分种迟。不为感恩酬未得，五湖闲作钓鱼师。
送项山人归天台::杜荀鹤::因话天台归思生，布囊藤杖笑离城。不教日月拘身事，自与烟萝结野情。龙镇古潭云色黑，露淋秋桧鹤声清。此中是处堪终隐，何要世人知姓名。
题衡阳隐士山居::杜荀鹤::闲居不问世如何，云起山门日已斜。放鹤去寻三岛客，任人来看四时花。松醪腊酝安神酒，布水宵煎觅句茶。毕竟金多也头白，算来争得似君家。
题江寺禅和::杜荀鹤::江寺禅僧似悟禅，坏衣芒履住茅轩。懒求施主修真像，翻说经文是妄言。出浦钓船惊宿雁，伐岩樵斧迸寒猿。行人莫问师宗旨，眼不浮华耳不喧。
题弟侄书堂::杜荀鹤::何事居穷道不穷，乱时还与静时同。家山虽在干戈地，弟侄常修礼乐风。窗竹影摇书案上，野泉声入砚池中。少年辛苦终身事，莫向光阴惰寸功。
和友人寄长林孟明府::杜荀鹤::为政为人渐见心，长才聊屈宰长林。莫嫌月入无多俸，须喜秋来不废吟。寒雨旋疏丛菊艳，晚风时动小松阴。讼庭闲寂公书少，留客看山索酒斟。
戏赠渔家::杜荀鹤::见君生计羡君闲，求食求衣有底难。养一箔蚕供钓线，种千茎竹作渔竿。葫芦杓酌春浓酒，舴艋舟流夜涨滩。却笑农家最辛苦，听蝉鞭马入长安。
登城有作::杜荀鹤::上得孤城向晚春，眼前何事不伤神。遍看原上累累冢，曾是城中汲汲人。尽谓黄金堪润屋，谁思荒骨旋成尘。一名一宦平生事，不放愁侵易过身。
秋日山中寄池州李常侍::杜荀鹤::近来参谒陡生疏，因向云山僻处居。出为羁孤营粝食，归同弟侄读生书。风凋古木秋阴薄，月满寒山夜景虚。但得中兴知己在，算应身未老樵渔。
辞杨侍郎::杜荀鹤::春在门阑秋未离，不因人荐只因诗。半年宾馆成前事，一日侯门失旧知。霜岛树凋猿叫夜，湖田谷熟雁来时。西风万里东归去，更把愁心说向谁。
题汪氏茅亭::杜荀鹤::茅亭客到多称奇，茅亭之上难题诗。出尘景物不可状，小手篇章徒尔为。牛畔稻苗新雨后，鹤边松韵晚风时。君今酷爱人间事，争得安闲老在兹。
喜从弟雪中远至有作::杜荀鹤::深山大雪懒开门，门径行踪自尔新。无酒御寒虽寡况，有书供读且资身。便均情爱同诸弟，莫更生疏似外人。昼短夜长须强学，学成贫亦胜他贫。
送僧归国清寺::杜荀鹤::吟送越僧归海涯，僧行浑不觉程赊。路沿山脚潮痕出，睡倚松根日色斜。撼锡度冈猿抱树，挈瓶盛浪鹭翘沙。到参禅后知无事，看引秋泉灌藕花。
题汪明府山居::杜荀鹤::不似当官祗似闲，野情终日不离山。方知薄宦难拘束，多与高人作往还。牛笛漫吹烟雨里，稻苗平入水云间。羡君公退归欹枕，免向他门厚客颜。
下第东归将及故园有作::杜荀鹤::平生操立有天知，何事谋身与志违。上国献诗还不遇，故园经乱又空归。山城欲暮人烟敛，江月初寒钓艇归。且把风寒作闲事，懒能和泪拜庭闱。
宿东林寺题愿公院::杜荀鹤::古寺沈沈僧未眠，搘颐将客说闲缘。一溪月色非尘世，满洞松声似雨天。檐底水涵抄律烛，窗间风引煮茶烟。无由住得吟相伴，心系青云十五年。
山居自遣::杜荀鹤::茅屋周回松竹阴，山翁时挈酒相寻。无人开口不言利，只我白头空爱吟。月在钓潭秋睡重，云横樵迳野情深。此中一日过一日，有底闲愁得到心。
赠友人罢举赴辟命::杜荀鹤::连天一水浸吴东，十幅帆飞二月风。好景采抛诗句里，别愁驱入酒杯中。渔依岸柳眠圆影，鸟傍嵒花戏暖红。不是桂枝终不得，自缘年少好从戎。
乱后旅中遇友人::杜荀鹤::念子为儒道未亨，依依心向十年兄。莫依乱世轻依托，须学前贤隐姓名。大国未知何日静，旧山犹可入云耕。不如自此同归去，帆挂秋风一信程。
赠休粮僧::杜荀鹤::自言因病学休粮，本意非求不死方。徒有至人传道术，更无斋客到禅房。雨中林鸟归巢晚，霜后嵒猿拾橡忙。争似吾师无一事，稳披云衲坐藤床。
维扬春日再遇孙侍御::杜荀鹤::本为荣家不为身，读书谁料转家贫。三年行却千山路，两地思归一主人。络岸柳丝悬细雨，绣田花朵弄残春。多情御史应嗟见，未上青云白发新。
乱后宿南陵废寺寄沈明府::杜荀鹤::祗共寒灯坐到明，塞鸿冲雪一声声。乱时为客无人识，废寺吟诗有鬼惊。且把酒杯添志气，已将身事托公卿。男儿仗剑酬恩在，未肯徒然过一生。
投郑先辈::杜荀鹤::匣中长剑未酬恩，不遇男儿不合论。闷向酒杯吞日月，闲将诗句问乾坤。宁辞马足劳关路，肯为渔竿忆水村。两鬓欲斑三百首，更教装写傍谁门。
途中有作::杜荀鹤::无论南北与西东，名利牵人处处同。枕上事仍多马上，山中心更甚关中。川原晚结阴沈气，草树秋生索漠风。百岁此身如且健，大家闲作卧云翁。
和舍弟题书堂::杜荀鹤::兄弟将知大自强，乱时同葺读书堂。嵒泉遇雨多还闹，溪竹唯风少即凉。藉草醉吟花片落，傍山闲步药苗香。团圆便是家肥事，何必盈仓与满箱。
送蜀客游维扬::杜荀鹤::见说西川景物繁，维扬景物胜西川。青春花柳树临水，白日绮罗人上船。夹岸画楼难惜醉，数桥明月不教眠。送君懒问君回日，才子风流正少年。
旅寓::杜荀鹤::暗筭乡程隔数州，欲归无计泪空流。已违骨肉来时约，更束琴书何处游。画角引风吹断梦，垂杨和雨结成愁。去年今日还如此，似与青春有旧雠。
途中春::杜荀鹤::年光身事旋成空，毕竟何门遇至公。人世鹤归双鬓上，客程蛇遶乱山中。牧童向日眠春草，渔父隈岩避晚风。一醉未醒花又落，故乡回首楚关东。
维扬冬末寄幕中二从事::杜荀鹤::江上数株桑枣树，自从离乱更荒凉。那堪旅馆经残腊，祗把空书寄故乡。典尽客衣三尺雪，炼精诗句一头霜。故人多在芙蓉幕，应笑孜孜道未光。
辞郑员外入关::杜荀鹤::男儿三十尚蹉跎，未遂青云一桂科。在客易为销岁月，到家难住似经过。帆飞楚国风涛润，马度蓝关雨雪多。长把行藏信天道，不知天道竟如何。
书斋即事::杜荀鹤::时清祗合力为儒，不可家贫与善疏。卖却屋边三亩地，添成窗下一床书。沿溪摘果霜晴后，出竹吟诗月上初。乡里老农多见笑，不知稽古胜耕锄。
隽阳道中::杜荀鹤::客路客路何悠悠，蝉声向背槐花愁。争知百岁不百岁，未合白头今白头。四五朵山妆雨色，两三行雁帖云秋。输他江上垂纶者，祗在船中老便休。
入关因别舍弟::杜荀鹤::吾今别汝汝听言，去住人情足可安。百口度荒均食易，数年经乱保家难。莫愁寒族无人荐，但愿春官把卷看。天道不欺心意是，帝乡吾土一般般。
赠彭蠡钓者::杜荀鹤::偏坐渔舟出苇林，苇花零落向秋深。祗将波上鸥为侣，不把人间事系心。傍岸歌来风欲起，卷丝眠去月初沈。若教我似君闲放，赢得湖山到老吟。
送友人入关::杜荀鹤::此去青云莫更疑，出人才行足人知。况当朝野搜贤日，正是孤寒取士时。仙岛烟霞通鹤信，早春雷雨与龙期。我今不得同君去，两鬓霜欺桂一枝。
送友人宰浔阳::杜荀鹤::高兴那言去路长，非君不解爱浔阳。有时猿鸟来公署，到处烟霞是道乡。钓艇满江鱼贱菜，纸窑连岳楮多桑。陶潜旧隐依稀在，好继高踪结草堂。
秋日卧病::杜荀鹤::浮世浮名能几何，致身流落向天涯。少年心壮轻为客，一日病来思在家。山顶老猿啼古木，渡头新雁下平沙。不堪吟罢西风起，黄叶满庭寒日斜。
叙吟::杜荀鹤::多惭到处有诗名，转觉吟诗僻性成。度水却嫌船著岸，过山翻恨马贪程。如雠雪月年年景，似梦笙歌处处声。未合白头今已白，自知非为别愁生。
行次荥阳却寄诸弟::杜荀鹤::难把归书说远情，奉亲多阙拙为兄。早知寸禄荣家晚，悔不深山共汝耕。枕上算程关月落，帽前搜景岳云生。如今已作长安计，祗得辛勤取一名。
登石壁禅师水阁有作::杜荀鹤::石壁早闻僧说好，今来偏与我相宜。有山有水堪吟处，无雨无风见景时。渔父晚船分浦钓，牧童寒笛倚牛吹。画人画得从他画，六幅应输八句诗。
赠袒肩和尚::杜荀鹤::山衣草屐染莓苔，双眼犹慵向俗开。若比吾师居世上，何如野客卧嵒隈。才闻锡杖离三楚，又说随缘向五台。乘醉吟诗问禅理，为谁须去为谁来。
闲居即事::杜荀鹤::形觉清羸道觉肥，竹门前径静相宜。一壶村酒无求处，数朵庭花见落时。章句偶为前辈许，话言多被俗人疑。一枝仙桂如攀得，祗此山前是老期。
自叙::杜荀鹤::酒瓮琴书伴病身，熟谙时事乐于贫。宁为宇宙闲吟客，怕作乾坤窃禄人。诗旨未能忘救物，世情奈值不容真。平生肺腑无言处，白发吾唐一逸人。
空闲二公递以禅律相鄙因而解之::杜荀鹤::一教谁云辟二途，律禅禅律智归愚。念珠在手隳禅衲，禅衲披肩坏念珠。象外空分空外象，无中有作有中无。有无无有师穷取，山到平来海亦枯。
寄温州朱尚书幷呈军倅崔太傅::杜荀鹤::永嘉名郡昔推名，连属荀家弟与兄。教化静师龚渤海，篇章高体谢宣城。山从海岸妆吟景，水自城根演政声。今日老输崔博士，不妨疏逸伴双旌。
恩门致书远及山居因献之::杜荀鹤::时难转觉保身难，难向师门欲继颜。若把白衣轻易脱，却成青桂偶然攀。身居剑戟争雄地，道在乾坤未丧间。必许酬恩酬未晚，且须容到九华山。
寄温州崔博士::杜荀鹤::怀君劳我写诗情，窣窣阴风有鬼听。县宰不仁工部饿，酒家无识翰林醒。眼昏经史天何在，心尽英雄国未宁。好向贤侯话吟侣，莫教辜负少微星。
李昭象云与二三同人见访有寄::杜荀鹤::得君书后病颜开，云拉同人访我来。在路不妨冲雨雪，到山还免踏尘埃。吟沈水阁何宵月，坐破松岩几处苔。贫舍款宾无别物，止于空战大尊罍。
自江西归九华::杜荀鹤::他乡终日忆吾乡，及到吾乡值乱荒。云外好山看不见，马头歧路去何忙。无衣织女桑犹小，阙食农夫麦未黄。许大乾坤吟未了，挥鞭回首出陵阳。
和友人见题山居水阁八韵::杜荀鹤::池阁初成眼豁开，眼前霁景属微才。试攀檐果猿先见，才把渔竿鹤即来。修竹已多犹可种，艳花虽少不劳栽。南昌一榻延徐孺，楚国千锺逼老莱。未称执鞭奔紫陌，惟宜策杖步苍苔。笼禽岂是摩霄翼，润木元非涧下材。鉴己每将天作镜，陶情常以海为杯。和君诗句吟声大，虫豸闻之谓蛰雷。
再经胡城县::杜荀鹤::去岁曾经此县城，县民无口不冤声。今来县宰加朱绂，便是生灵血染成。
读诸家诗::杜荀鹤::辞赋文章能者稀，难中难者莫过诗。直应吟骨无生死，祗我前身是阿谁。
春来燕::杜荀鹤::我屋汝嫌低不住，雕梁画阁也知宽。大须稳择安巢处，莫道巢成却不安。
清溪来明府出二子请诗因遗一绝::杜荀鹤::珠明玉润尽惊人，不称寒门不称贫。若向吾唐作双瑞，便同祥凤与祥麟。
哭陈陶::杜荀鹤::耒阳山下伤工部，采石江边吊翰林。两地荒坟各三尺，却成开解哭君心。
哭贝韬::杜荀鹤::交朋来哭我来歌，喜傍山家葬荔萝。四海十年人杀尽，似君埋少不埋多。
蚕妇::杜荀鹤::粉色全无饥色加，岂知人世有荣华。年年道我蚕辛苦，底事浑身着苎麻。
山寺老僧::杜荀鹤::草靸无尘心地闲，静随猿鸟过寒暄。眼昏齿落看经遍，却向僧中总不言。
闽中秋思::杜荀鹤::雨匀紫菊丛丛色，风弄红蕉叶叶声。北畔是山南畔海，祗堪图画不堪行。
八骏图::杜荀鹤::丹雘传真未得真，那知筋骨与精神。祗今恃骏凭毛色，绿耳骅骝赚杀人。
赠僧::杜荀鹤::利门名路两何凭，百岁风前短焰灯。祗恐为僧僧不了，为僧得了总输僧。
秋夕::杜荀鹤::世间多少能诗客，谁是无愁得睡人。自我夜来霜月下，到头吟魄始终身。
溪兴::杜荀鹤::山雨溪风卷钓丝，瓦瓯篷底独斟时。醉来睡着无人唤，流下前溪也不知。
过巢湖::杜荀鹤::世人贪利复贪荣，来向湖边始至诚。
伤硖石县病叟::杜荀鹤::无子无孙一病翁，将何筋力事耕农。官家不管蓬蒿地，须勒王租出此中。
赠老僧::杜荀鹤::童子为僧今白首，暗锄心地种闲情。时将旧衲添新线，披坐披行过一生。
钓叟::杜荀鹤::田不曾耕地不锄，谁人闲散得如渠。渠将底物为香饵，一度抬竿一个鱼。
溪岸秋思::杜荀鹤::桑柘穷头三四家，挂罾垂钓是生涯。秋风忽起溪滩白，零落岸边芦荻花。
春日旅寓::杜荀鹤::满城罗绮拖春色，几处笙歌揭画楼。江上有家归未得，眼前花是眼前愁。
田翁::杜荀鹤::白发星星筋力衰，种田犹自伴孙儿。官苗若不平平纳，任是丰年也受饥。
秋江雨夜逢诗友::杜荀鹤::故友别来三四载，新诗吟得百余篇。夜来江上秋无月，恨不相逢在雪天。
感春::杜荀鹤::无况青云有恨身，眼前花似梦中春。浮生七十今三十，已是人间半世人。
题花木障::杜荀鹤::不假东风次第吹，笔匀春色一枝枝。由来画看胜栽看，免见朝开暮落时。
顾云侍御出二子请诗因遗一绝::杜荀鹤::二雏毛骨秀仍奇，小小能吟大大诗。想得月中仙桂树，各从生日长新枝。
秋夕病中::杜荀鹤::坏屋不眠风雨夜，故园无信水云秋。病中枕上谁相问，一一蝉声槐树头。
宿栾城驿却寄常山张书记::杜荀鹤::一更更尽到三更，吟破离心句不成。数树秋风满庭月，忆君时复下堦行。
湘江秋夕::杜荀鹤::三湘月色三湘水，浸骨寒光似练铺。一夜寒鸿来不住，故乡书信半年无。
旅怀::杜荀鹤::蒹葭月冷时闻雁，杨柳风和日听莺。水涉山行二年客，就中偏怕雨船声。
赠崔道士::杜荀鹤::四海兵戈无静处，人家废业望烽烟。九华道士浑如梦，犹向尊前笑揭天。
题道林寺::杜荀鹤::身未立间终日苦，身当立后几年荣。万般不及僧无事，共水将山过一生。
赠质上人::杜荀鹤::枿坐云游出世尘，兼无缾钵可随身。逢人不说人间事，便是人间无事人。
泾溪::杜荀鹤::泾溪石险人兢慎，终岁不闻倾覆人。却是平流无石处，时时闻说有沈沦。
夏日题悟空上人院::杜荀鹤::三伏闭门披一衲，兼无松竹荫房廊。安禅不必须山水，灭得心中火自凉。
经严陵钓台::杜荀鹤::苍翠云峰开俗眼，泓澄烟水浸尘心。唯将道业为芳饵，钓得高名直至今。
奉和圣制从蓬莱向兴庆阁道中留春雨中春望之作应制::王维::渭水自萦秦塞曲，黄山旧遶汉宫斜。銮舆迥出千门柳，阁道回看上苑花。云里帝城双凤阙，雨中春树万人家。为乘阳气行时令，不是宸游玩物华。
大同殿柱产玉芝龙池上有庆云神光照殿百官共睹圣恩便赐宴乐敢书即事::王维::欲笑周文歌宴镐，遥轻汉武乐横汾。岂知玉殿生三秀，讵有铜池出五云。陌上尧樽倾北斗，楼前舜乐动南薰。共欢天意同人意，万岁千秋奉圣君。
敕借岐王九成宫避暑应教::王维::帝子远辞丹凤阙，天书遥借翠微宫。隔窗云雾生衣上，卷幔山泉入镜中。林下水声喧语笑，岩间树色隐房栊。仙家未必能胜此，何事吹笙向碧空。
和贾舍人早朝大明宫之作::王维::绛帻鸡人送晓筹，尚衣方进翠云裘。九天阊阖开宫殿，万国衣冠拜冕旒。日色才临仙掌动，香烟欲傍衮龙浮。朝罢须裁五色诏，佩声归向凤池头。
和太常韦主簿五郎温汤寓目之作::王维::汉主离宫接露台，秦川一半夕阳开。青山尽是朱旗绕，碧涧翻从玉殿来。新丰树里行人度，小苑城边猎骑回。闻道甘泉能献赋，悬知独有子云才。
苑舍人能书梵字兼达梵音皆曲尽其妙戏为之赠::王维::名儒待诏满公车，才子为郎典石渠。莲花法藏心悬悟，贝叶经文手自书。楚词共许胜杨马，梵字何人辨鲁鱼。故旧相望在三事，愿君莫厌承明庐。
重酬苑郎中::王维::何幸含香奉至尊，多惭未报主人恩。草木尽能酬雨露，荣枯安敢问乾坤。仙郎有意怜同舍，丞相无私断埽门。扬子解嘲徒自遣，冯唐已老复何论。
酬郭给事::王维::洞门高阁霭余辉，桃李阴阴柳絮飞。禁里疏钟官舍晚，省中啼鸟吏人稀。晨摇玉佩趋金殿，夕奉天书拜琐闱。强欲从君无那老，将因卧病解朝衣。
出塞::王维::居延城外猎天骄，白草连山野火烧。暮云空碛时驱马，秋日平原好射雕。护羌校尉朝乘障，破虏将军夜渡辽。玉靶角弓珠勒马，汉家将赐霍嫖姚。
既蒙宥罪旋复拜官伏感圣恩窃书鄙意兼奉简新除使君等诸公::王维::忽蒙汉诏还冠冕，始觉殷王解网罗。日比皇明犹自暗，天齐圣寿未云多。花迎喜气皆知笑，鸟识欢心亦解歌。闻道百城新佩印，还来双阙共鸣珂。
送方尊师归嵩山::王维::仙官欲往九龙潭，旄节朱幡倚石龛。山压天中半天上，洞穿江底出江南。瀑布杉松常带雨，夕阳苍翠忽成岚。借问迎来双白鹤，已曾衡岳送苏耽。
送杨少府贬郴州::王维::明到衡山与洞庭，若为秋月听猿声。愁看北渚三湘远，恶说南风五两轻。青草瘴时过夏口，白头浪里出湓城。长沙不久留才子，贾谊何须吊屈平。
过乘如禅师萧居士嵩丘兰若::王维::无着天亲弟与兄，嵩丘兰若一峰晴。食随鸣磬巢乌下，行踏空林落叶声。迸水定侵香案湿，雨花应共石床平。深洞长松何所有，俨然天竺古先生。
春日与裴迪过新昌里访吕逸人不遇::王维::桃源一向绝风尘，柳市南头访隐沦。到门不敢题凡鸟，看竹何须问主人。城上青山如屋里，东家流水入西邻。闭户著书多岁月，种松皆老作龙鳞。
酌酒与裴迪::王维::酌酒与君君自宽，人情翻覆似波澜。白首相知犹按剑，朱门先达笑弹冠。草色全经细雨湿，花枝欲动春风寒。世事浮云何足问，不如高卧且加餐。
辋川别业::王维::不到东山向一年，归来才及种春田。雨中草色绿堪染，水上桃花红欲然。优娄比丘经论学，伛偻丈人乡里贤。披衣倒屣且相见，相欢语笑衡门前。
早秋山中作::王维::无才不敢累明时，思向东谿守故篱。岂厌尚平婚嫁早，却嫌陶令去官迟。草间蛩响临秋急，山里蝉声薄暮悲。寂寞柴门人不到，空林独与白云期。
积雨辋川庄作::王维::积雨空林烟火迟，蒸藜炊黍饷东菑。漠漠水田飞白鹭，阴阴夏木啭黄鹂。山中习静观朝槿，松下清斋折露葵。野老与人争席罢，海鸥何事更相疑。
听百舌鸟::王维::上兰门外草萋萋，未央宫中花里栖。亦有相随过御苑，不知若个向金堤。入春解作千般语，拂曙能先百鸟啼。万户千门应觉晓，建章何必听鸣鸡。
少年行四首 一::王维::新丰美酒斗十千，咸阳游侠多少年。相逢意气为君饮，系马高楼垂柳边。
少年行四首 二::王维::出身仕汉羽林郎，初随骠骑战渔阳。孰知不向边庭苦，纵死犹闻侠骨香。
少年行四首 三::王维::一身能擘两雕弧，虏骑千重只似无。偏坐金鞍调白羽，纷纷射杀五单于。
少年行四首 四::王维::汉家君臣欢宴终，高议云台论战功。天子临轩赐侯印，将军佩出明光宫。
赠裴旻将军::王维::腰间宝剑七星文，臂上雕弓百战勋。见说云中擒黠虏，始知天上有将军。
九月九日忆山东兄弟::王维::独在异乡为异客，每逢佳节倍思亲。遥知兄弟登高处，遍插茱萸少一人。
送王尊师归蜀中拜埽::王维::大罗天上神仙客，濯锦江头花柳春。不为碧鸡称使者，唯令白鹤报乡人。
渭城曲::王维::渭城朝雨浥轻尘，客舍青青杨柳春。劝君更尽一杯酒，西出阳关无故人。
齐州送祖二::王维::送君南浦泪如丝，君向东州使我悲。为报故人憔悴尽，如今不似洛阳时。
送韦评事::王维::欲逐将军取右贤，沙场走马向居延。遥知汉使萧关外，愁见孤城落日边。
灵云池送从弟::王维::金杯缓酌清歌转，画舸轻移艳舞回。自叹鹡鸰临水别，不同鸿雁向池来。
送沈子归江东::王维::杨柳渡头行客稀，罟师荡桨向临圻。唯有相思似春色，江南江北送君归。
与卢员外象过崔处士兴宗林亭::王维::绿树重阴盖四邻，青苔日厚自无尘。科头箕踞长松下，白眼看他世上人。
寒食汜上作::王维::广武城边逢暮春，汶阳归客泪沾巾。落花寂寂啼山鸟，杨柳青青渡水人。
戏题辋川别业::王维::柳条拂地不须折，松树披云从更长。藤花欲暗藏猱子，柏叶初齐养麝香。
戏题盘石::王维::可怜盘石临泉水，复有垂杨拂酒杯。若道春风不解意，何因吹送落花来。
寄河上段十六::王维::与君相见即相亲，闻道君家在孟津。为见行舟试借问，客中时有洛阳人。
菩提寺禁裴迪来相看说逆贼等凝碧池上作音乐供奉人等举声便一时泪下私成口号诵示裴迪::王维::万户伤心生野烟，百僚何日更朝天。秋槐叶落空宫里，凝碧池头奏管弦。
凉州赛神::王维::凉州城外少行人，百尺峰头望虏尘。健儿击鼓吹羌笛，共赛城东越骑神。
剧嘲史寰::王维::清风细雨湿梅花，骤马先过碧玉家。正值楚王宫里至，门前初下七香车。
叹白髪::王维::宿昔朱颜成暮齿，须臾白发变垂髫。一生几许伤心事，不向空门何处销。
伊州歌::王维::清风明月苦相思，荡子从戎十载余。征人去日殷勤嘱，归雁来时数附书。
送殷四葬::王维::送君返葬石楼山，松柏苍苍宾驭还。埋骨白云长已矣，空余流水向人间。
与卢员外象过崔处士兴宗林亭::王缙::身名不问十年余，老大谁能更读书。林中独酌邻家酒，门外时闻长者车。
九日作::王缙::莫将边地比京都，八月严霜草已枯。今日登高樽酒里，不知能有菊花无。
春日与王右丞过新昌里访吕逸人不遇::裴迪::恨不逢君出荷蓑，青松白屋更无他。陶令五男曾不有，蒋生三径枉相过。芙蓉曲沼春流满，薜荔成帷晚霭多。闻说桃源好迷客，不如高卧眄庭柯。
与卢员外象过崔处士兴宗林亭::裴迪::乔柯门里自成阴，散髪窗中曾不簪。逍遥且喜从吾事，荣宠从来非我心。
和王维敕赐百官樱桃::崔兴宗::未央朝谒正逶迤，天上樱桃锡此时。朱实初传九华殿，繁花旧杂万年枝。未胜晏子江南橘，莫比潘家大谷梨。闻道令人好颜色，神农本草自应知。
酬王维卢象见过林亭::崔兴宗::穷巷空林常闭关，悠然独卧对前山。今朝忽枉嵇生驾，倒屣开门遥解颜。
酬王维::苑咸::莲花梵字本从天，华省仙郎早悟禅。三点成伊犹有想，一观如幻自忘筌。为文已变当时体，入用还推间气贤。应同罗汉无名欲，故作冯唐老岁年。
长安道::崔颢::长安甲第高入云，谁家居住霍将军。日晚朝回拥宾从，路傍揖拜何纷纷。莫言炙手手可热，须臾火尽灰亦灭。莫言贫贱即可欺，人生富贵自有时。一朝天子赐眼色，世上悠悠应始知。
渭城少年行::崔颢::洛阳三月梨花飞，秦地行人春忆归。扬鞭走马城南陌，朝逢驿使秦川客。驿使前日发章台，传道长安春早来。棠梨宫中燕初至，葡萄馆里花正开。念此使人归更早，三月便达长安道。长安道上春可怜，摇风荡日曲江边。万户楼台临渭水，五陵花柳满秦川。秦川寒食盛繁华，游子春来不见家。鬬鸡下杜尘初合，走马章台日半斜。章台帝城称贵里，青楼日晚歌钟起。贵里豪家白马骄，五陵年少不相饶。双双挟弹来金市，两两鸣鞭上渭桥。渭城桥头酒新熟，金鞍白马谁家宿。可怜锦瑟筝琵琶，玉壶清酒就倡家。小妇春来不解羞，娇歌一曲杨柳花。
卢姬篇::崔颢::卢姬少小魏王家，绿鬓红唇桃李花。魏王绮楼十二重，水晶帘箔绣芙蓉。白玉栏干金作柱，楼上朝朝学歌舞。前堂后堂罗袖人，南窗北窗花发春。翠幌珠帘鬬丝管，一弹一奏云欲断。君王日晚下朝归，鸣环佩玉生光辉。人生今日得娇贵，谁道卢姬身细微。
江畔老人愁::崔颢::江南年少十八九，乘舟欲渡青溪口。青溪口边一老翁，鬓眉皓白已衰朽。自言家代仕梁陈，垂朱拖紫三十人。两朝出将复入相，五世叠鼓乘朱轮。父兄三叶皆尚主，子女四代为妃嫔。南山赐田接御苑，北宫甲第连紫宸。直言荣华未休歇，不觉山崩海将竭。兵戈乱入建康城，烟火连烧未央阙。衣冠士子陷锋刃，良将名臣尽埋没。山川改易失市朝，衢路纵横填白骨。老人此时尚少年，脱身走得投海边。罢兵岁余未敢出，去乡三载方来旋。蓬蒿忘却五城宅，草木不识青谿田。虽然得归到乡土，零丁贫贱长辛苦。采樵屡入历阳山，刈稻常过新林浦。少年欲知老人岁，岂知今年一百五。君今少壮我已衰，我昔少年君不睹。人生贵贱各有时，莫见羸老相轻欺。感君相问为君说，说罢不觉令人悲。
邯郸宫人怨::崔颢::邯郸陌上三月春，暮行逢见一妇人。自言乡里本燕赵，少小随家西入秦。母兄怜爱无俦侣，五岁名为阿娇女。七岁丰茸好颜色，八岁黠惠能言语。十三兄弟教诗书，十五青楼学歌舞。我家青楼临道傍，纱窗绮幔暗闻香。日暮笙歌君驻马，春日妆梳妾断肠。不用城南使君婿，本求三十侍中郎。何知汉帝好容色，玉辇携登归建章。建章宫殿不知数，万户千门深且长。百堵涂椒接青琐，九华阁道连洞房。水晶帘箔云母扇，琉璃窗牖玳瑁床。岁岁年年奉欢宴，娇贵荣华谁不羡。恩情莫比陈皇后，宠爱全胜赵飞燕。瑶房侍寝世莫知，金屋更衣人不见。谁言一朝复一日，君王弃世市朝变。宫车出葬茂陵田，贱妾独留长信殿。一朝太子升至尊，宫中人事如掌翻。同时侍女见谗毁，后来新人莫敢言。兄弟印绶皆被夺，昔年赏赐不复存。一旦放归旧乡里，乘车垂泪还入门。父母愍我曾富贵，嫁与西舍金王孙。念此翻覆复何道，百年盛衰谁能保。忆昨尚如春日花，悲今已作秋时草。少年去去莫停鞭，人生万事由上天。非我今日独如此，古今歇薄皆共然。
雁门胡人歌::崔颢::高山代郡东接燕，雁门胡人家近边。解放胡鹰逐塞鸟，能将代马猎秋田。山头野火寒多烧，雨里孤峰湿作烟。闻道辽西无鬬战，时时醉向酒家眠。
代闺人答轻薄少年::崔颢::妾家近隔凤凰池，粉壁纱窗杨柳垂。本期汉代金吾婿，误嫁长安游侠儿。儿家夫婿多轻薄，借客探丸重然诺。平明挟弹入新丰，日晚挥鞭出长乐。青丝白马冶游园，能使行人驻马看。自矜陌上繁华盛，不念闺中花鸟阑。花间陌上春将晚，走马鬬鸡犹未返。三时出望无消息，一去那知行近远。桃李花开覆井栏，朱楼落日卷帘看。愁来欲奏相思曲，抱得秦筝不忍弹。
七夕::崔颢::长安城中月如练，家家此夜持针线。仙裙玉佩空自知，天上人间不相见。长信深阴夜转幽，瑶堦金阁数萤流。班姬此夕愁无限，河汉三更看斗牛。
黄鹤楼::崔颢::昔人已乘白云去，此地空余黄鹤楼。黄鹤一去不复返，白云千载空悠悠。晴川历历汉阳树，春草萋萋鹦鹉洲。日暮乡关何处是，烟波江上使人愁。
行经华阴::崔颢::岧嶤太华俯咸京，天外三峰削不成。武帝祠前云欲散，仙人掌上雨初晴。河山北枕秦关险，驿树西连汉畤平。借问路傍名利客，无如此处学长生。
维扬送友还苏州::崔颢::长安南下几程途，得到邗沟吊绿芜。渚畔鲈鱼舟上钓，羡君归老向东吴。
望蓟门::祖咏::燕台一望客心惊，箫鼓喧喧汉将营。万里寒光生积雪，三边曙色动危旌。沙场烽火连胡月，海畔云山拥蓟城。少小虽非投笔吏，论功还欲请长缨。
句::祖咏::不知叠嶂夜来雨，清晓石楠花乱流。
古从军行::李颀::白日登山望烽火，黄昏饮马傍交河。行人刁斗风沙暗，公主琵琶幽怨多。野云万里无城郭，雨雪纷纷连大漠。胡雁哀鸣夜夜飞，胡儿眼泪双双落。闻道玉门犹被遮，应将性命逐轻车。年年战骨埋荒外，空见蒲桃入汉家。
行路难::李颀::汉家名臣杨德祖，四代五公享茅土。父子兄弟绾银黄，跃马鸣珂朝建章。火浣单衣绣方领，茱萸锦带玉盘囊。宾客填街复满座，片言出口生辉光。世人逐势争奔走，沥胆堕肝惟恐后。当时一顾登青云，自谓生死长随君。一朝谢病还乡里，穷巷苍苔绝知己。秋风落叶闭重门，昨日论交竟谁是。薄俗嗟嗟难重陈，深山麋鹿可为邻。鲁连所以蹈东海，古往今来称达人。
缓歌行::李颀::小来托身攀贵游，倾财破产无所忧。暮拟经过石渠署，朝将出入铜龙楼。结交杜陵轻薄子，谓言可生复可死。一沈一浮会有时，弃我翻然如脱屣。男儿立身须自强，十年闭户颍水阳。业就功成见明主，击钟鼎食坐华堂。二八蛾眉梳堕马，美酒清歌曲房下。文昌宫中赐锦衣，长安陌上退朝归。五陵宾从莫敢视，三省官僚揖者稀。早知今日读书是，悔作从前任侠非。
放歌行荅从弟墨卿::李颀::小来好文耻学武，世上功名不解取。虽沾寸禄已后时，徒欲出身事明主。柏梁赋诗不及宴，长楸走马谁相数。敛迹俛眉心自甘，高歌击节声半苦。由是蹉跎一老夫，养鸡牧豕东城隅。空歌汉代萧相国，肯事霍家冯子都。徒尔当年声籍籍，滥作词林两京客。故人斗酒安陵桥，黄鸟春风洛阳陌。吾家令弟才不羁，五言破的人共推。兴来逸气若涛涌，千里长江归海时。别离短景何萧索，佳句相思能间作。举头遥望鲁阳山，木叶纷纷向人落。
王母歌::李颀::武皇斋戒承华殿，端拱须臾王母见。霓旌照耀麒麟车，羽盖淋漓孔雀扇。手指交梨遣帝食，可以长生临宇县。头上复戴九星冠，总领玉童坐南面。欲闻要言今告汝，帝乃焚香请此语。若能炼魄去三尸，后当见我天皇所。顾谓侍女董双成，酒阑可奏云和笙。红霞白日俨不动，七龙五凤纷相迎。惜哉志骄神不悦，叹息马蹄与车辙。复道歌钟杳将暮，深宫桃李花成雪。为看青玉五枝灯，蟠螭吐火光欲绝。
鲛人歌::李颀::鲛人潜织水底居，侧身上下随游鱼。轻绡文彩不可识，夜夜澄波连月色。有时寄宿来城市，海岛青冥无极已。泣珠报恩君莫辞，今年相见明年期。始知万族无不有，百尺深泉架户牖。鸟没空山谁复望，一望云涛堪白首。
夏宴张兵曹东堂::李颀::重林华屋堪避暑，况乃烹鲜会佳客。主人三十朝大夫，满座森然见矛戟。北窗卧簟连心花，竹里蝉鸣西日斜。羽扇摇风却珠汗，玉盆贮水割甘瓜。云峰峨峨自冰雪，坐对芳樽不知热。醉来但挂葛巾眠，莫道明朝有离别。
送刘十::李颀::三十不官亦不娶，时人焉识道高下。房中唯有老氏经，枥上空余少游马。往来嵩华与函秦，放歌一曲前山春。西林独鹤引闲步，南涧飞泉清角巾。前年上书不得意，归卧东窗兀然醉。诸兄相继掌青史，第五之名齐骠骑。烹葵摘果告我行，落日夏云纵复横。闻道谢安掩口笑，知君不免为苍生。
送王道士还山::李颀::嵩阳道士餐柏实，居处三花对石室。心穷伏火阳精丹，口诵淮王万毕术。自言神诀不可求，我师闻之玄圃游。出入彤庭佩金印，承恩赫赫如王侯。双峰树下曾受业，应传肘后长生法。吾闻仙地多后身，安知不是具茨人。玉膏清泠瀑泉水，白云谿中日方此。后今不见数十年，鬓发颜容只如是。先生舍我欲何归，竹杖黄裳登翠微。当有岩前白蝙蝠，迎君日暮双来飞。
别梁锽::李颀::梁生倜傥心不羁，途穷气盖长安儿。回头转眄似雕鹗，有志飞鸣人岂知。虽云四十无禄位，曾与大军掌书记。抗辞请刃诛部曲，作色论兵犯二帅。一言不合龙额侯，击剑拂衣从此弃。朝朝饮酒黄公垆，脱帽露顶争叫呼。庭中犊鼻昔尝挂，怀里琅玕今在无。时人见子多落魄，共笑狂歌非远图。忽然遣跃紫骝马，还是昂藏一丈夫。洛阳城头晓霜白，层冰峨峨满川泽。但闻行路吟新诗，不叹举家无担石。莫言贫贱长可欺，覆篑成山当有时。莫言富归长可托，木槿朝看暮还落。不见古时塞上翁，倚伏由来任天作。去去沧波勿复陈，五湖三江愁杀人。
送从弟游江淮兼谒鄱阳刘太守::李颀::都门柳色朝朝新，念尔今为江上人。穆陵关带清风远，彭蠡湖连芳草春。泊舟借问西林寺，晓听猿声在山翠。浔阳北望鸿雁回，湓水东流客心醉。须知圣代举贤良，不使遗才滞一方。应见鄱阳虎符守，思归共指白云乡。
双笋歌送李回兼呈刘四::李颀::并抽新笋色渐绿，迥出空林双碧玉。春风解箨雨润根，一枝半叶清露痕。为君当面拂云日，孤生四远何足论。再三抱此怅为别，嵩洛故人与之说。
送刘四赴夏县::李颀::九霄特立红鸾姿，万仞孤生玉树枝。刘侯致身能若此，天骨自然多叹美。声名播扬二十年，足下长途几千里。举世皆亲丞相阁，我心独爱伊川水。脱略势利犹埃尘，啸傲时人而已矣。新诗数岁即文雄，上书昔召蓬莱宫。明主拜官麒麟阁，光车骏马看玉童。高人往来庐山远，隐士往来张长公。扶南甘蔗甜如蜜，杂以荔枝龙州橘。赤县繁词满剧曹，白云孤峰晖永日。朝持手板望飞鸟，暮诵楞伽对空室。一朝出宰汾河间，明府下车人吏闲。端坐讼庭更无事，开门咫尺巫咸山。男耕女织蒙惠化，麦熟雉鸣长秋稼。明年九府议功时，五辟三征当在兹。闻道桐乡有遗老，邑中还欲置生祠。
少室雪晴送王宁::李颀::少室众峰几峰别，一峰晴见一峰雪。隔城半山连青松，素色峨峨千万重。过景斜临不可道，白云欲尽难为容。行人与我玩幽境，北风切切吹衣冷。惜别浮桥驻马时，举头试望南山岭。
送陈章甫::李颀::四月南风大麦黄，枣花未落桐阴长。青山朝别暮还见，嘶马出门思旧乡。陈侯立身何坦荡，虬须虎眉仍大颡。腹中贮书一万卷，不肯低头在草莽。东门酤酒饮我曹，心轻万事皆鸿毛。醉卧不知白日暮，有时空望孤云高。长河浪头连天黑，津口停舟渡不得。郑国游人未及家，洛阳行子空叹息。闻道故林相识多，罢官昨日今如何。
听安万善吹觱篥歌::李颀::南山截竹为觱篥，此乐本自龟兹出。流传汉地曲转奇，凉州胡人为我吹。傍邻闻者多叹息，远客思乡皆泪垂。世人解听不解赏，长飙风中自来往。枯桑老柏寒飕飗，九雏鸣凤乱啾啾。龙吟虎啸一时发，万籁百泉相与秋。忽然更作渔阳掺，黄云萧条白日暗。变调如闻杨柳春，上林繁花照眼新。岁夜高堂列明烛，美酒一杯声一曲。
魏仓曹东堂柽树::李颀::爱君双柽一树奇，千叶齐生万叶垂。长头拂石带烟雨，独立空山人莫知。攒青蓄翠阴满屋，紫穗红英曾断目。洛阳墨客游云间，若到麻源第三谷。
照公院双橙::李颀::种橙夹阶生得地，细叶隔帘见双翠。抽条向长未及肩，泉水遶根日三四。青青何必楚人家，带雨凝烟新著花。永愿香炉洒甘露，夕阳时映东枝斜。
崔五六图屏风各赋一物得乌孙佩刀::李颀::乌孙腰间佩两刀，刃可吹毛锦为带。握手枕宿穹庐室，马上割飞翳螉塞。执之魍魉谁能前，气凛清风沙漠边。磨用阴山一片玉，洗将胡地独流泉。主人屏风写奇状，铁鞘金镮俨相向。回头瞪目时一看，使予心在江湖上。
寄司勋卢员外::李颀::流澌腊月下河阳，草色新年发建章。秦地立春传太史，汉宫题柱忆仙郎。归鸿欲度千门雪，侍女新添五夜香。早晚荐雄文似者，故人今已赋长杨。
寄綦毋三::李颀::新加大邑绶仍黄，近与单车去洛阳。顾眄一过丞相府，风流三接令公香。南川粳稻花侵县，西岭云霞色满堂。共道进贤蒙上赏，看君几岁作台郎。
送魏万之京::李颀::朝闻游子唱离歌，昨夜微霜初渡河。鸿雁不堪愁里听，云山况是客中过。关城树色催寒近，御苑砧声向晚多。莫见长安行乐处，空令岁月易蹉跎。
送李回::李颀::知君官属大司农，诏幸骊山职事雄。岁发金钱供御府，昼看仙液注离宫。千岩曙雪旌门上，十月寒花辇路中。不睹声明与文物，自伤流滞去关东。
宿莹公禅房闻梵::李颀::花宫仙梵远微微，月隐高城钟漏稀。夜动霜林惊落叶，晓闻天籁发清机。萧条已入寒空静，飒沓仍随秋雨飞。始觉浮生无住着，顿令心地欲皈依。
题璿公山池::李颀::远公遁迹庐山岑，开士幽居祇树林。片石孤峰窥色相，清池皓月照禅心。指挥如意天花落，坐卧闲房春草深。此外俗尘都不染，惟余玄度得相寻。
题卢五旧居::李颀::物在人亡无见期，闲庭系马不胜悲。窗前绿竹生空地，门外青山如旧时。怅望秋天鸣坠叶，巑岏枯柳宿寒鸱。忆君泪落东流水，岁岁花开知为谁。
寄韩鹏::李颀::为政心闲物自闲，朝看飞鸟暮飞还。寄书河上神明宰，羡尔城头姑射山。
百花原::李颀::百花原头望京师，黄河水流无已时。穷秋旷野行人绝，马首东来知是谁。
遇刘五::李颀::洛阳一别梨花新，黄鸟飞飞逢故人。携手当年共为乐，无惊蕙草惜残春。
送崔婴赴汉阳::李颀::中外相连弟与兄，新加小县子男名。才年三十佩铜印，知尔弦歌汉水清。
送五叔入京兼寄綦毋三::李颀::吏部明年拜官后，西城必与故人期。寄书春草年年色，莫道相逢玉女祠。
野老曝背::李颀::百岁老翁不种田，惟知曝背乐残年。有时扪虱独搔首，目送归鸿篱下眠。
咏张諲山水::李颀::小山破体闲支策，落日梨花照空壁。诗堪记室妒风流，画与将军作勍敌。
失题::李颀::紫极殿前朝伏奏，龙华会里日相望。别离岁岁如流水，谁辨他乡与故乡。
经陆补阙隐居::綦毋潜::不敢要君征亦起，致君全得似唐虞。谠言昨叹离天听，新象今闻入县图。琴锁坏窗风自响，鹤归乔木隐难呼。学书弟子何人在，点检犹存谏草无。
过融上人兰若::綦毋潜::山头禅室挂僧衣，窗外无人溪鸟飞。黄昏半在下山路，却听钟声连翠微。
早发上东门::綦毋潜::十五能行西入秦，三十无家作路人。时命不将明主合，布衣空染洛阳尘。
新丰主人::储光羲::新丰主人新酒熟，旧客还归旧堂宿。满酌香含北砌花，盈尊色泛南轩竹。云散天高秋月明，东家少女解秦筝。醉来忘却巴陵道，梦中疑是洛阳城。
田家即事::储光羲::桑柘悠悠水蘸堤，晚风晴景不妨犂。高机犹织卧蚕子，下坂饥逢饷馌妻。杏色满林羊酪熟，麦凉浮垅雉媒低。生时乐死皆由命，事在皇天志不迷。
明妃曲四首 一::储光羲::西行陇上泣胡天，南向云中指渭川。毳幕夜来时宛转，何由得似汉王边。
明妃曲四首 二::储光羲::胡王知妾不胜悲，乐府皆传汉国辞。朝来马上箜篌引，稍似宫中闲夜时。
明妃曲四首 三::储光羲::日暮惊沙乱雪飞，傍人相劝易罗衣。强来前殿看歌舞，共待单于夜猎归。
明妃曲四首 四::储光羲::彩骑双双引宝车，羌笛两两奏胡笳。若为别得横桥路，莫隐宫中玉树花。
同武平一员外游湖五首时武贬金坛令 一::储光羲::红荷碧筿夜相鲜，皂盖兰桡浮翠筵。舟中对舞邯郸曲，月下双弹卢女弦。
同武平一员外游湖五首时武贬金坛令 二::储光羲::青林碧屿暗相期，缓楫挥觥欲赋诗。借问高歌凡几转，河低月落五更时。
同武平一员外游湖五首时武贬金坛令 三::储光羲::朝来仙阁听弦歌，暝入花亭见绮罗。池边命酒怜风月，浦口回船惜芰荷。
同武平一员外游湖五首时武贬金坛令 四::储光羲::朦胧竹影蔽岩扉，淡荡荷风飘舞衣。舟寻绿水宵将半，月隐青林人未归。
同武平一员外游湖五首时武贬金坛令 五::储光羲::花潭竹屿傍幽蹊，画檝浮空入夜溪。芰荷覆水船难进，歌舞留人月易低。
题茅山华阳洞::储光羲::华阳洞口片云飞，细雨蒙蒙欲湿衣。玉箫遍满仙坛上，应是茅家兄弟归。
寄孙山人::储光羲::新林二月孤舟还，水满清江花满山。借问故园隐君子，时时来往住人间。
奉赠张荆州::王昌龄::祝融之峰紫云衔，翠如何其雪崭嵓。邑西有路缘石壁，我欲从之卧穹嵌。鱼有心兮脱网罟，江无人兮鸣枫杉。王君飞舄仍未去，苏耽宅中意遥缄。
九日登高::王昌龄::青山远近带皇州，霁景重阳上北楼。雨歇亭皋仙菊润，霜飞天苑御梨秋。茱萸插鬓花宜寿，翡翠横钗舞作愁。谩说陶潜篱下醉，何曾得见此风流。
万岁楼::王昌龄::江上巍巍万岁楼，不知经历几千秋。年年喜见山长在，日日悲看水独流。猿狖何曾离暮岭，鸬鹚空自泛寒洲。谁堪登望云烟里，向晚茫茫发旅愁。
从军行七首 一::王昌龄::烽火城西百尺楼，黄昏独上海风秋。更吹羌笛关山月，无那金闺万里愁。
从军行七首 二::王昌龄::琵琶起舞换新声，总是关山旧别情。撩乱边愁听不尽，高高秋月照长城。
从军行七首 三::王昌龄::关城榆叶早疏黄，日暮云沙古战场。表请回军掩尘骨，莫教兵士哭龙荒。
从军行七首 四::王昌龄::青海长云暗雪山，孤城遥望玉门关。黄沙百战穿金甲，不破楼兰终不还。
从军行七首 五::王昌龄::大漠风尘日色昏，红旗半卷出辕门。前军夜战洮河北，已报生擒吐谷浑。
从军行七首 六::王昌龄::胡瓶落膊紫薄汗，碎叶城西秋月团。明敕星驰封宝剑，辞君一夜取楼兰。
从军行七首 七::王昌龄::玉门山嶂几千重，山北山南总是烽。人依远戍须看火，马踏深山不见踪。
出塞二首 一::王昌龄::秦时明月汉时关，万里长征人未还。但使龙城飞将在，不教胡马度阴山。
出塞二首 二::王昌龄::骝马新跨白玉鞍，战罢沙场月色寒。城头铁鼓声犹振，匣里金刀血未干。
采莲曲二首 一::王昌龄::吴姬越艳楚王妃，争弄莲舟水湿衣。来时浦口花迎入，采罢江头月送归。
采莲曲二首 二::王昌龄::荷叶罗裙一色裁，芙蓉向脸两边开。乱入池中看不见，闻歌始觉有人来。
殿前曲二首 一::王昌龄::贵人妆梳殿前催，香风吹入殿后来。仗引笙歌大宛马，白莲花发照池台。
殿前曲二首 二::王昌龄::胡部笙歌西殿头，梨园弟子和凉州。新声一段高楼月，圣主千秋乐未休。
春宫曲::王昌龄::昨夜风开露井桃，未央前殿月轮高。平阳歌舞新承宠，帘外春寒赐锦袍。
西宫春怨::王昌龄::西宫夜静百花香，欲卷珠帘春恨长。斜抱云和深见月，朦胧树色隐昭阳。
西宫秋怨::王昌龄::芙蓉不及美人妆，水殿风来珠翠香。谁分含啼掩秋扇，空悬明月待君王。
长信秋词五首 一::王昌龄::金井梧桐秋叶黄，珠帘不卷夜来霜。熏笼玉枕无颜色，卧听南宫清漏长。
长信秋词五首 二::王昌龄::高殿秋砧响夜阑，霜深犹忆御衣寒。银灯青琐裁缝歇，还向金城明主看。
长信秋词五首 四::王昌龄::真成薄命久寻思，梦见君王觉后疑。火照西宫知夜饮，分明复道奉恩时。
青楼曲二首 一::王昌龄::白马金鞍从武皇，旌旗十万宿长杨。楼头小妇鸣筝坐，遥见飞尘入建章。
青楼曲二首 二::王昌龄::驰道杨花满御沟，红妆缦绾上青楼。金章紫绶千余骑，夫婿朝回初拜侯。
青楼怨::王昌龄::香帏风动花入楼，高调鸣筝缓夜愁。肠断关山不解说，依依残月下帘钩。
浣纱女::王昌龄::钱塘江边是谁家，江上女儿全胜花。吴王在时不得出，今日公然来浣纱。
闺怨::王昌龄::闺中少妇不曾愁，春日凝妆上翠楼。忽见陌头杨柳色，悔教夫婿觅封侯。
甘泉歌::王昌龄::乘舆执玉已登坛，细草霑衣春殿寒。昨夜云生拜初月，万年甘露水晶盘。
萧驸马宅花烛::王昌龄::青鸾飞入合欢宫，紫凤衔花出禁中。可怜今夜千门里，银汉星回一道通。
观猎::王昌龄::角鹰初下秋草稀，铁骢抛鞚去如飞。少年猎得平原兔，马后横捎意气归。
寄穆侍御出幽州::王昌龄::一从恩谴度潇湘，塞北江南万里长。莫道蓟门书信少，雁飞犹得到衡阳。
寄陶副使::王昌龄::闻道将军破海门，如何远谪渡湘沅。春来明主封西岳，自有还君紫绶恩。
至南陵答皇甫岳::王昌龄::与君同病复漂沦，昨夜宣城别故人。明主恩深非岁久，长江还共五谿滨。
西江寄越弟::王昌龄::南浦逢君岭外还，沅谿更远洞庭山。尧时恩泽如春雨，梦里相逢同入关。
李四仓曹宅夜饮::王昌龄::霜天留后故情欢，银烛金炉夜不寒。欲问吴江别来意，青山明月梦中看。
宴春源::王昌龄::源向春城花几重，江明深翠引诸峰。与君醉失松溪路，山馆寥寥传暝钟。
龙标野宴::王昌龄::沅溪夏晚足凉风，春酒相携就竹丛。莫道弦歌愁远谪，青山明月不曾空。
听流人水调子::王昌龄::孤舟微月对枫林，分付鸣筝与客心。岭色千重万重雨，断弦收与泪痕深。
武陵龙兴观黄道士房问易因题::王昌龄::斋心问易太阳宫，八卦真形一气中。仙老言余鹤飞去，玉清坛上雨蒙蒙。
送魏二::王昌龄::醉别江楼橘柚香，江风引雨入舟凉。忆君遥在潇湘月，愁听清猿梦里长。
别李浦之京::王昌龄::故园今在灞陵西，江畔逢君醉不迷。小弟邻庄尚渔猎，一封书寄数行啼。
送狄宗亨::王昌龄::秋在水清山暮蝉，洛阳树色鸣皋烟。送君归去愁不尽，又惜空度凉风天。
送薛大赴安陆::王昌龄::津头云雨暗湘山，迁客离忧楚地颜。遥送扁舟安陆郡，天边何处穆陵关。
芙蓉楼送辛渐二首 一::王昌龄::寒雨连天夜入湖，平明送客楚山孤。洛阳亲友如相问，一片冰心在玉壶。
芙蓉楼送辛渐二首 二::王昌龄::丹阳城南秋海阴，丹阳城北楚云深。高楼送客不能醉，寂寂寒江明月心。
重别李评事::王昌龄::莫道秋江离别难，舟船明日是长安。吴姬缓舞留君醉，随意青枫白露寒。
别陶副使归南海::王昌龄::南越归人梦海楼，广陵新月海亭秋。宝刀留赠长相忆，当取戈船万户侯。
送人归江夏::王昌龄::寒江绿水楚云深，莫道离忧迁远心。晓夕双帆归鄂渚，愁将孤月梦中寻。
送李五::王昌龄::玉碗金罍倾送君，江西日入起黄云。扁舟乘月暂来去，谁道沧浪吴楚分。
送十五舅::王昌龄::深林秋水近日空，归棹演漾清阴中。夕浦离觞意何已，草根寒露悲鸣虫。
留别郭八::王昌龄::长亭驻马未能前，井邑苍茫含暮烟。醉别何须更惆怅，回头不语但垂鞭。
送窦七::王昌龄::清江月色傍林秋，波上荧荧望一舟。鄂渚轻帆须早发，江边明月为君留。
巴陵送李十二::王昌龄::摇曳巴陵洲渚分，清江传语便风闻。山长不见秋城色，日暮蒹葭空水云。
送裴图南::王昌龄::黄河渡头归问津，离家几日茱萸新。漫道闺中飞破镜，犹看陌上别行人。
留别司马太守::王昌龄::辰阳太守念王孙，远谪沅谿何可论。黄鹤青云当一举，明珠吐著抱君恩。
卢溪主人::王昌龄::武陵溪口驻扁舟，溪水随君向北流。行到荆门上三峡，莫将孤月对猿愁。
送程六::王昌龄::冬夜伤离在五溪，青鱼雪落鲙橙虀。武冈前路看斜月，片片舟中云向西。
送朱越::王昌龄::远别舟中蒋山暮，君行举首燕城路。蓟门秋月隐黄云，期向金陵醉江树。
别辛渐::王昌龄::别馆萧条风雨寒，扁舟月色渡江看。酒酣不识关西道，却望春江云尚残。
送柴侍御::王昌龄::流水通波接武冈，送君不觉有离伤。
送万大归长沙::王昌龄::桂阳秋水长沙县，楚竹离声为君变。青山隐隐孤舟微，白鹤双飞忽相见。
送吴十九往沅陵::王昌龄::沅江流水到辰阳，谿口逢君驿路长。远谪谁知望雷雨，明年春水共还乡。
别皇甫五::王昌龄::溆浦潭阳隔楚山，离尊不用起愁颜。明祠灵响期昭应，天泽俱从此路还。
送崔参军往龙溪::王昌龄::龙溪只在龙标上，秋月孤山两相向。谴谪离心是丈夫，鸿恩共侍春江涨。
送郑判官::王昌龄::东楚吴山驿树微，轺车衔命奉恩辉。英僚携出新丰酒，半道遥看骢马归。
送姚司法归吴::王昌龄::吴掾留觞楚郡心，洞庭秋雨海门阴。但令意远扁舟近，不道沧江百丈深。
送高三之桂林::王昌龄::留君夜饮对潇湘，从此归舟客梦长。岭上梅花侵雪暗，归时还拂桂花香。
旅望::王昌龄::白花原头望京师，黄河水流无尽时。穷秋旷野行人绝，马首东来知是谁。
题朱炼师山房::王昌龄::叩齿焚香出世尘，斋坛鸣磬步虚人。百花仙酝能留客，一饭胡麻度几春。
武陵开元观黄炼师院三首 一::王昌龄::松间白发黄尊师，童子烧香禹步时。欲访桃源入溪路，忽闻鸡犬使人疑。
武陵开元观黄炼师院三首 二::王昌龄::先贤盛说桃花源，尘忝何堪武陵郡。闻道秦时避地人，至今不与人通问。
武陵开元观黄炼师院三首 三::王昌龄::山观空虚清静门，从官役吏扰尘喧。暂因问俗到真境，便欲投诚依道源。
河上老人歌::王昌龄::河上老人坐古槎，合丹只用青莲花。至今八十如四十，口道沧溟是我家。
春怨::王昌龄::音书杜绝白狼西，桃李无颜黄鸟啼。寒雁春深归去尽，出门肠断草萋萋。
古意::常建::井底玉冰洞地明，琥珀辘轳青丝索。仙人骑凤披彩霞，挽上银瓶照天阁。黄金作身双飞龙，口衔明月喷芙蓉。一时渡海望不见，晓上青楼十二重。
古兴::常建::辘轳井上双梧桐，飞鸟衔花日将没。深闺女儿莫愁年，玉指泠泠怨金碧。石榴裙裾蛱蝶飞，见人不语颦蛾眉。青丝素丝红绿丝，织成锦衾当为谁。
送宇文六::常建::花映垂杨汉水清，微风林里一枝轻。即今江北还如此，愁杀江南离别情。
落第长安::常建::家园好在尚留秦，耻作明时失路人。恐逢故里莺花笑，且向长安度一春。
塞下::常建::铁马胡裘出汉营，分麾百道救龙城。左贤未遁旌竿折，过在将军不在兵。
题法院::常建::胜景门闲对远山，竹深松老半含烟。皓月殿中三度磬，水晶宫里一僧禅。
岭猿::常建::杳杳袅袅清且切，鹧鸪飞处又斜阳。相思岭上相思泪，不到三声合断肠。
三日寻李九庄::常建::雨歇杨林东渡头，永和三日荡轻舟。故人家在桃花岸，直到门前溪水流。
塞下曲四首 一::常建::玉帛朝回望帝乡，乌孙归去不称王。天涯静处无征战，兵气销为日月光。
塞下曲四首 二::常建::北海阴风动地来，明君祠上望龙堆。髑髅皆是长城卒，日暮沙场飞作灰。
塞下曲四首 三::常建::龙鬬雌雄势已分，山崩鬼哭恨将军。黄河直北千余里，冤气苍茫成黑云。
塞下曲四首 四::常建::因嫁单于怨在边，蛾眉万古葬胡天。汉家此去三千里，青冢常无草木烟。
戏题湖上::常建::湖上老人坐矶头，湖里桃花水却流。
吴故宫::常建::越女歌长君且听，芙蓉香满水边城。岂知一日终非主，犹自如今有怨声。
春女怨::蒋维翰::白玉堂前一树梅，今朝忽见数花开。儿家门户寻常闭，春色因何入得来。
怨歌::蒋维翰::百尺珠楼临狭斜，新妆能唱美人车。皆言贱妾红颜好，要自狂夫不忆家。
小山歌::万楚::人说淮南有小山，淮王昔日此登仙。城中鸡犬皆飞去，山上坛场今宛然。世人贵身不贵寿，共笑华阳洞天口。不知金石变长年，谩在人间恋携手。君能举帆至淮南，家住盱眙余先谙。桐柏乱流平入海，茱萸一曲沸成潭。忆记来时魂悄悄，想见仙山众峰小。今日长歌思不堪，君行为报三青鸟。
五日观妓::万楚::西施谩道浣春纱，碧玉今时鬬丽华。眉黛夺将萱草色，红裙妒杀石榴花。新歌一曲令人艳，醉舞双眸敛鬓斜。谁道五丝能续命，却令今日死君家。
骢马::万楚::金络青骢白玉鞍，长鞭紫陌野游盘。朝驱东道尘恒灭，暮到河源日未阑。汗血每随边地苦，蹄伤不惮陇阴寒。君能一饮长城窟，为报天山行路难。
和蔷薇花歌::孟郊::仙机札札织凤皇，花开七十有二行。天霞落地攒红光，风枝袅袅时一飏。飞散葩馥遶空王，忽惊锦浪洗新色。又似宫娃逞妆饰，终当一使移花根，还比蒲桃天上植。
闻夜啼赠刘正元::孟郊::寄泣须寄黄河泉，此中怨声流彻天。愁人独有夜灯见，一纸乡书泪滴穿。
答友人赠炭::孟郊::青山白屋有仁人，赠炭价重双乌银。驱却坐上千重寒，烧出炉中一片春。吹霞弄日光不定，暖得曲身成直身。
伤旧游::孟郊::去春会处今春归，花数不减人数稀。朝笑片时暮成泣，东风一向还西辉。
悼亡::孟郊::山头明月夜增辉，增辉不照重泉下。泉下双龙无再期，金蚕玉燕空销化。朝云暮雨成古墟，萧萧野竹风吹亚。
哭李丹员外幷寄杜中丞::孟郊::生死方知交态存，忍将齚齖报幽魂。十年同在平原客，更遣何人哭寝门。
寄远曲::张籍::美人来去春江暖，江头无人湘水满。浣沙石上水禽栖，江南路长春日短。兰舟桂楫常渡江，无因重寄双琼珰。
征妇怨::张籍::九月匈奴杀边将，汉军全没辽水上。万里无人收白骨，家家城下招魂葬。妇人依倚子与夫，同居贫贱心亦舒。夫死战场子在腹，妾身虽存如昼烛。
白纻歌::张籍::皎皎白纻白且鲜，将作春衣称少年。裁缝长短不能定，自持刀尺向姑前。复恐兰膏污纤指，常遣傍人收堕珥。衣裳著时寒食下，还把玉鞭鞭白马。
野老歌::张籍::老农家贫在山住，耕种山田三四亩。苗疏税多不得食，输入官仓化为土。岁暮锄犂傍空室，呼儿登山收橡实。西江贾客珠百斛，船中养犬长食肉。
寄衣曲::张籍::织素缝衣独苦辛，远因回使寄征人。官家亦自寄衣去，贵从妾手著君身。高堂姑老无侍子，不得自到边城里。殷勤为看初著时，征夫身上宜不宜。
送远曲::张籍::戏马台南山簇簇，山边饮酒歌别曲。行人醉后起登车，席上回尊劝僮仆。青天漫漫覆长路，远游无家安得住。愿君到处自题名，他日知君从此去。
猛虎行::张籍::南山北山树冥冥，猛虎白日绕林行。向晚一身当道食，山中麋鹿尽无声。年年养子在空谷，雌雄上山不相逐。谷中近窟有山村，长向村家取黄犊。五陵年少不敢射，空来林下看行迹。
别离曲::张籍::行人结束出门去，几时更踏门前路。忆昔君初纳采时，不言身属辽阳戍。早知今日当别离，成君家计良为谁。男儿生身自有役，那得误我少年时。不如逐君征战死，谁能独老空闺里。
沙堤行呈裴相公::张籍::长安大道沙为堤，早风无尘雨无泥。宫中玉漏下三刻，朱衣导骑丞相来。路傍高楼息歌吹，千车不行行者避。街官闾吏相传呼，当前十里惟空衢。白麻诏下移相印，新堤未成旧堤尽。
求仙行::张籍::汉皇欲作飞仙子，年年采药东海里。蓬莱无路海无边，方士舟中相枕死。招摇在天回白日，甘泉玉树无仙实。九皇真人终不下，空向离宫祠太乙。丹田有气凝素华，君能保之升绛霞。
古钗叹::张籍::古钗堕井无颜色，百尺泥中今复得。凤凰宛转有古仪，欲为首饰不称时。女伴传看不知主，罗袖拂拭生光辉。兰膏已尽股半折，雕文刻样无年月。虽离井底入匣中，不用还与坠时同。
䜩客词::张籍::上客不用顾金羁，主人有酒君莫违。请君看取园中花，地上渐多枝上稀。山头树影不见石，溪水无风应更碧。人人齐醉起舞时，谁觉翻衣与倒帻。明朝花尽人已去，此地独来空绕树。
永嘉行::张籍::黄头鲜卑入洛阳，胡儿执戟升明堂。晋家天子作降虏，公卿奔走如牛羊。紫陌旌幡暗相触，家家鸡犬惊上屋。妇人出门随乱兵，夫死眼前不敢哭。九州诸侯自顾土，无人领兵来护主。北人避胡多在南，南人至今能晋语。
采莲曲::张籍::秋江岸边莲子多，采莲女儿凭船歌。青房圆实齐戢戢，争前竞折漾微波。试牵绿茎下寻藕，断处丝多刺伤手。白练束腰袖半卷，不插玉钗妆梳浅。船中未满度前洲，借问阿谁家住远。归时共待暮潮上，自弄芙蓉还荡桨。
伤歌行::张籍::黄门诏下促收捕，京兆尹系御史府。出门无复部曲随，亲戚相逢不容语。辞成谪尉南海州，受命不得须臾留。身着青衫骑恶马，中门之外无送者。邮夫防吏急諠驱，往往惊堕马蹄下。长安里中荒大宅，朱门已除十二戟。高堂舞榭锁管弦，美人遥望西南天。
吴宫怨::张籍::吴宫四面秋江水，江清露白芙蓉死。吴王醉后欲更衣，座上美人娇不起。宫中千门复万户，君恩反复谁能数。君心与妾既不同，徒向君前作歌舞。茱萸满宫红实垂，秋风袅袅生繁枝。姑苏台上夕燕罢，佗人侍寝还独归。白日在天光在地，君今那得长相弃。
北邙行::张籍::洛阳北门北邙道，丧车辚辚入秋草。车前齐唱薤露歌，高坟新起白峨峨。朝朝暮暮人送葬，洛阳城中人更多。千金立碑高百尺，终作谁家柱下石。山头松柏半无主，地下白骨多于土。寒食家家送纸钱，乌鸢作窠衔上树。人居朝市未解愁，请君暂向北邙游。
关山月::张籍::秋月朗朗关山上，山中行人马蹄响。关山秋来雨雪多，行人见月唱边歌。海边茫茫天气白，胡儿夜度黄龙碛。军中探骑暮出城，伏兵暗处低旌戟。溪水连天霜草平，野驼寻水碛中鸣。陇头风急雁不下，沙场苦战多流星。可怜万国关山道，年年战骨多秋草。
陇头行::张籍::陇头路断人不行，胡骑夜入凉州城。汉兵处处格鬬死，一朝尽没陇西地。驱我边人胡中去，散放牛羊食禾黍。去年中国养子孙，今著毡裘学胡语。谁能更使李轻车，收取凉州入汉家。
楚妃叹::张籍::湘云初起江沉沉，君王遥在云梦林。江南雨多旌旗暗，台下朝朝春水深。章华殿前朝万国，君心独自无终极。楚兵满地能逐禽，谁用一身骋筋力。西江若翻云梦中，麋鹿死尽应还宫。
春日行::张籍::春日融融池上暖，竹牙出土兰心短。草堂晨起酒半醒，家僮报我园花满。头上皮冠未曾整，直入花间不寻径。树树殷勤尽遶行，攀枝未遍春日暝。不用积金著青天，不用服药求神仙。但愿园里花长好，一生饮酒花前老。
秋夜长::张籍::秋天如水夜未央，天汉东西月色光。愁人不寐畏枕席，暗虫唧唧遶我傍。荒城为村无更声，起看北斗天未明。白露满田风袅袅，千声万声鹖鸟鸣。
洛阳行::张籍::洛阳宫阙当中州，城上峨峨十二楼。翠华西去几时返，枭巢乳鸟藏蛰燕。御门空锁五十年，税彼农夫修玉殿。六街朝暮鼓冬冬，禁兵持戟守空宫。百官月月拜章表，驿使相续长安道。上阳宫树黄复绿，野豺入苑食麋鹿。陌上老翁双泪垂，共说武皇巡幸时。
春江曲::张籍::春江无云潮水平，蒲心出水凫雏鸣。长干夫婿爱远行，自染春衣缝已成。妾身生长金陵侧，去年随夫住江北。春来未到父母家，舟小风多渡不得。欲辞舅姑先问人，私向江头祭水神。
塞下曲::张籍::边州八月修城堡，候骑先烧碛中草。胡风吹沙度陇飞，陇头林木无北枝。将军阅兵青塞下，鸣鼓逢逢促猎围。天寒山路石断裂，白日不销账上雪。乌孙国乱多降胡，诏使名王持汉节。年年征战不得闲，边人杀尽唯空山。
少年行::张籍::少年从猎出长杨，禁中新拜羽林郎。独对辇前射双虎，君王手赐黄金珰。日日鬬鸡都市里，赢得宝刀重刻字。百里报仇夜出城，平明还在娼楼醉。遥闻虏到平陵下，不待诏书行上马。斩得名王献桂宫，封侯起第一日中。不为六郡良家子，百战始取边城功。
将军行::张籍::弹筝峡东有胡尘，天子择日拜将军。蓬莱殿前赐六纛，还领禁兵为部曲。当朝受诏不辞家，夜向咸阳原上宿。战车彭彭旌旗动，三十六军齐上陇。陇头战胜夜亦行，分兵处处收旧城。胡儿杀尽阴碛暮，扰扰唯有牛羊声。边人亲戚曾战没，今逐官军收旧骨。碛西行见万里空，幕府独奏将军功。
贾客乐::张籍::金陵向西贾客多，船中生长乐风波。欲发移船近江口，船头祭神各浇酒。停杯共说远行期，入蜀经蛮谁别离。金多众中为上客，夜夜算缗眠独迟。秋江初月猩猩语，孤帆夜发潇湘渚。水工持檝防暗滩，直过山边及前侣。年年逐利西复东，姓名不在县籍中。农夫税多长辛苦，弃业长为贩宝翁。
羁旅行::张籍::远客出门行路难，停车敛策在门端。荒城无人霜满路，野火烧桥不得度。寒虫入窟鸟归巢，僮仆问我谁家去。行寻田头暝未息，双毂长辕碍荆棘。缘冈入涧投田家，主人舂米为夜食。晨鸡喔喔茅屋傍，行人起扫车上霜。旧山已别行已远，身计未成难复返。长安陌上相识稀，遥望天山白日晚。谁能听我辛苦行，为向君前歌一声。
车遥遥::张籍::征人遥遥出古城，双轮齐动驷马鸣。山川无处不归路，念君长作万里行。野田人稀秋草绿，日暮放马车中宿。惊麏游兔在我傍，独唱乡歌对僮仆。君家大宅凤城隅，年年道上随行车。愿为玉銮系华轼，终日有声在君侧。门前旧辙久已平，无由复得君消息。
远别离::张籍::莲叶团团杏花拆，长江鲤鱼鬐鬣赤。念君少年弃亲戚，千里万里独为客。谁言远别心不易，天星坠地能为石。几时断得城南陌，勿使居人有行役。
楚宫行::张籍::章华宫中九月时，桂花半落红橘垂。江头骑火照辇道，君王夜从云梦归。霓旌凤盖到双阙，台上重重歌吹发。千门万户开相当，烛笼左右列成行。下辇更衣入洞房，洞房侍女尽焚香。玉阶罗幕微有霜，齐言此夕乐未央。玉酒湛湛盈华觞，丝竹次第鸣中堂。巴姬起舞向君王，回身垂手结明珰。愿君千年万年寿，朝出射麋夜饮酒。
江南行::张籍::江南人家多橘树，吴姬舟上织白苎。土地卑湿饶虫蛇，连木为牌入江住。江村亥日长为市，落帆度桥来蒲里。清莎覆城竹为屋，无井家家饮潮水。长干午日沽春酒，高高酒旗悬江口。娼楼两岸临水栅，夜唱竹枝留北客。江南风土欢乐多，悠悠处处尽经过。
短歌行::张籍::青天荡荡高且虚，上有白日无根株。流光暂出还入地，使我年少不须臾。与君相逢勿寂寞，衰老不复如今乐。玉卮盛酒置君前，再拜愿君千万年。
楚妃怨::张籍::梧桐叶下黄金井，横架辘轳牵素绠。美人初起天未明，手拂银缾秋水冷。
离宫怨::张籍::高堂别馆连湘渚，长向春光开万户。荆王去去不复来，宫中美人自歌舞。
成都曲::张籍::锦江近西烟水绿，新雨山头荔枝熟。万里桥边多酒家，游人爱向谁家宿。
寒塘曲::张籍::寒塘沉沉柳叶疏，水暗人语惊栖凫。舟中少年醉不起，持烛照水射游鱼。
春别曲::张籍::长江春水绿堪染，莲叶出水大如钱。江头橘树君自种，那不长系木兰船。
春堤曲::张籍::野塘䴔䴖飞树头，绿蒲紫菱盖碧流。狂客谁家爱云水，日日独来城下游。
乌栖曲::张籍::西山作宫潮满池，宫鸟晓鸣茱萸枝。吴姬采莲自唱曲，君王昨夜舟中宿。
泗水行::张籍::泗水流急石纂纂，鲤鱼上下红尾短。春冰销散日华满，行舟往来浮桥断。城边鱼市人早行，水烟漠漠多棹声。
废居行::张籍::胡马崩腾满阡陌，都人避乱唯空宅。宅边青桑垂宛宛，野蚕食叶还成茧。黄雀衔草入燕窠，啧啧啾啾白日晚。去时禾黍埋地中，饥兵掘土翻重重。鸱枭养子庭树上，曲墙空屋多旋风。乱定几人还本土，唯有官家重作主。
江村行::张籍::南塘水深芦笋齐，下田种稻不作畦。耕场磷磷在水底，短衣半染芦中泥。田头刈莎结为屋，归来系牛还独宿。水淹手足尽有疮，山虻遶身飞飏飏。桑林椹黑蚕再眠，妇姑采桑不向田。江南热旱天气毒，雨中移秧颜色鲜。一年耕种长苦辛，田熟家家将赛神。
废瑟词::张籍::古瑟在匣谁复识，玉柱颠倒朱丝黑。千年曲谱不分明，乐府无人传正声。秋虫暗穿尘作色，腹中不辨工人名。几时天下复古乐，此瑟还奏云门曲。
送裴相公赴镇太原::张籍::盛德雄名远近知，功高先乞守藩维。衔恩暂遣分龙节，署敕还同在凤池。天子亲临楼上送，朝官齐出道傍辞。明年塞北清蕃落，应建生祠请立碑。
寄元员外::张籍::外郎直罢无余事，埽洒书堂试药炉。门巷不教当要闹，诗篇转觉足工夫。月明台上唯僧到，夜静坊中有酒沽。朝省入频闲日少，可能同作旧游无。
赠梅处士::张籍::早闻声价满京城，头白江湖放旷情。讲易自传新注义，题诗不着旧官名。近移马迹山前住，多向牛头寺里行。天子如今议封禅，应将束帛请先生。
赠王秘书::张籍::不曾浪出谒公侯，唯向花间水畔游。每著新衣看药灶，多收古器在书楼。有官祗作山人老，平地能开洞穴幽。自领闲司了无事，得来君处喜相留。
酬秘书王丞见寄::张籍::相看头白来城阙，却忆漳溪旧往还。今体诗中偏出格，常参官里每同班。街西借宅多临水，马上逢人亦说山。芸阁水曹虽最冷，与君长喜得身闲。
送李余及第后归蜀::张籍::十年人咏好诗章，今日成名出举场。归去唯将新诰牒，后来争取旧衣裳。山桥晓上芭蕉暗，水店晴看芋草黄。乡里亲情相见日，一时携酒贺高堂。
早朝寄白舍人严郎中::张籍::鼓声初动未闻鸡，羸马街中踏冻泥。烛暗有时冲石柱，雪深无处认沙堤。常参班里人犹少，待漏房前月欲西。凤阙星郎离去远，合门开日入还齐。
书怀寄元郎中::张籍::转觉人间无气味，常因身外省因缘。经过独爱游山客，计校唯求买药钱。重作学官闲尽日，一离江坞病多年。吟君钓客词中说，便欲南归榜小船。
赠道士宜师::张籍::自到王城得几年，巴童蜀马共随缘。两朝侍从当时贵，五字声名远处传。旧住红楼通内院，新承墨诏赐斋钱。闲房暂喜居相近，还得陪师坐竹边。
书怀寄王秘书::张籍::白发如今欲满头，从来百事尽应休。祗于触目须防病，不拟将心更养愁。下药远求新熟酒，看山多上最高楼。赖君同在京城住，每到花前免独游。
题韦郎中新亭::张籍::起得幽亭景复新，碧莎地上更无尘。琴书著尽犹嫌少，松竹栽多亦称贫。药酒欲开期好客，朝衣暂脱见闲身。成名同日官连署，此处经过有几人。
送杨州判官::张籍::应得烟霞出俗心，茅山道士共追寻。闲怜鹤貌偏能画，暗辨桐声自作琴。长啸每来松下坐，新诗堪向雪中吟。征南幕里多宾客，君独相知最校深。
喜王起侍郎放牒::张籍::东风节气近清明，车马争来满禁城。二十八人初上牒，百千万里尽传名。谁家不借花园看，在处多将酒器行。共贺春司能鉴识，今年定合有公卿。
赠王司马::张籍::白笏朱衫年少时，久登班列会朝仪。贮财不省关身用，行义唯愁被众知。藏得宝刀求主带，调成骏马乞人骑。未曾相识多闻说，遥望长如白玉枝。
书怀::张籍::自小信成疏懒性，人间事事总无功。别从仙客求方法，时到僧家问苦空。老大登朝如梦里，贫穷作活似村中。未能即便休官去，惭愧南山采药翁。
赠令狐博士::张籍::头白新年六十余，近闻生计转空虚。久为博士谁能识，自到长安赁舍居。骑马出随寻寺客，呼儿散写乞钱书。古来贤哲皆如此，应是才高与众疏。
送从弟删东归::张籍::云水东南两月程，贪归庆节马蹄轻。春桥欲醉攀花别，野路闲吟触雨行。诗价已高犹失意，礼司曾赏会成名。旧山风月知应好，莫向秋时不到京。
赠王秘书::张籍::早在山东声价远，曾将顺策佐嫖姚。赋来诗句无闲语，老去官班未在朝。身屈祗闻词客说，家贫多见野僧招。独从书阁归时晚，春水渠边看柳条。
哭丘长史::张籍::曾是先皇殿上臣，丹砂久服不成真。常骑马在嘶空枥，自作书留别故人。诗句遍传天下口，朝衣偏送地中身。最悲昨日同游处，看却春风树树新。
送枝江刘明府::张籍::老著青衫为楚宰，平生志业有谁知。家僮从去愁行远，县吏迎来怪到迟。定访玉泉幽院宿，应过碧涧早茶时。向南渐渐云山好，一路唯闻唱竹枝。
送从弟彻东归::张籍::缑山领印知公奏，才称同时尽不如。奉使贺成登册礼，陪班看出降恩书。去回在路秋尘里，受诏辞归晓漏初。早晚得为朝署拜，闲坊买宅作邻居。
哭胡十八遇::张籍::早得声名年尚少，寻常志气出风尘。文场继续成三代，家族辉华在一身。幼子见生才满月，选书知写未呈人。送君帐下衣裳白，数尺坟头柏树新。
赠贾岛::张籍::篱落荒凉僮仆饥，乐游原上住多时。蹇驴放饱骑将出，秋卷装成寄与谁。拄杖傍田寻野菜，封书乞米趁时炊。姓名未上登科记，身屈惟应内史知。
逢王建有赠::张籍::年状皆齐初有髭，鹊山漳水每追随。使君座下朝听易，处士庭中夜会诗。新作句成相借问，闲求义尽共寻思。经今三十余年事，却说还同昨日时。
移居静安坊答元八郎中::张籍::长安寺里多时住，虽守卑官不苦贫。作活每常嫌费力，移居祗是贵容身。初开井浅偏宜树，渐觉街闲省踏尘。更喜往还相去近，门前减却送书人。
送杨少尹赴凤翔::张籍::诗名往日动长安，首首人家卷里看。西学已行秦博士，南宫新拜汉郎官。得钱祗了还书铺，借宅常时事药栏。今去岐州生计薄，移居偏近陇头寒。
送韩侍御归山::张籍::闻君久卧在云间，为佐嫖姚未得还。新阶茆庐招隐逸，独骑骢马入深山。九灵洞口行应到，五粒松枝醉亦攀。明日珂声出城去，家僮不复埽柴关。
新除水曹郎答白舍人见贺::张籍::年过五十到南宫，章句无名荷至公。黄纸开呈相府后，朱衣引入谢班中。诸曹纵许为仙侣，群吏多嫌是老翁。最幸紫薇郎见爱，独称官与古人同。
送杨少尹赴满城::张籍::官为本府当身荣，因得还乡任野情。自废田园今作主，每逢耆老不呼名。旧游寺里僧应识，新别桥边树已成。公事况闲诗更好，将随相逐上山行。
哭元九少府::张籍::平生志业独相知，早结云山老去期。初作学官常共宿，晚登朝列暂同时。闲来各数经过地，醉后齐吟唱和诗。今日春风花满宅，入门行哭见灵帷。
送侯判官赴广州从军::张籍::年少才高求自展，将身万里赴军门。辟书远到开呈客，公服新成著谢恩。驿舫过江分白堠，戍亭当岭见红旛。海花蛮草连冬有，行处无家不满园。
答白杭州郡楼登望画图见寄::张籍::画得江城登望处，寄来今日到长安。乍惊物色从诗出，更想工人下手难。将展书堂偏觉好，每来朝客尽求看。见君向此闲吟意，肯恨当时作外官。
赠赵将军::张籍::当年胆略已纵横，每见妖星气不平。身贵早登龙尾道，功高自破鹿头城。寻常得对论边事，委曲承恩掌内兵。会取安西将报国，凌烟阁上大书名。
送和蕃公主::张籍::塞上如今无战尘，汉家公主出和亲。邑司犹属宗卿寺，册号还同虏帐人。九姓旗旛先引路，一生衣服尽随身。毡城南望无回日，空见沙蓬水柳春。
寒食内宴二首 一::张籍::朝光瑞气满宫楼，彩纛鱼龙四面稠。廊下御厨分冷食，殿前香骑逐飞球。千官尽醉犹教坐，百戏皆呈未放休。共喜拜恩侵夜出，金吾不敢问行由。
寒食内宴二首 二::张籍::城阙沈沈向晓寒，恩当令节赐余欢。瑞烟深处开三殿，春雨微时引百官。宝树楼前分绣幕，彩花廊下暎华栏。宫筵戏乐年年别，已得三回对御看。
朝日敕赐百官樱桃::张籍::仙果人间都未有，今朝忽见下天门。捧盘小吏初宣敕，当殿群臣共拜恩。日色遥分门下坐，露香才出禁中园。每年重此先偏待，愿得千春奉至尊。
太白老人::张籍::日观东峰幽客住，竹巾藤带亦逢迎。暗修黄箓无人见，深种胡麻共犬行。洞里仙家常独往，壶中灵药自为名。春泉四面遶茅屋，日日唯闻杵臼声。
和裴司空酬满城杨少尹::张籍::圣朝偏重大司空，人咏元和第一功。拥节高临汉水上，题诗远入舜城中。共惊向老多年别，更忆登科旧日同。谁不望归丞相府，江边杨柳又秋风。
寄和州刘使君::张籍::别离已久犹为郡，闲向春风倒酒缾。送客特过沙口堰，看花多上水心亭。晓来江气连城白，雨后山光满郭青。到此诗情应更远，醉中高咏有谁听。
赠商州王使君::张籍::衔命南来会郡堂，却思朝里接班行。才雄犹是山城守，道薄初为水部郎。选胜相留开客馆，寻幽更引到僧房。明朝从此辞君去，独出商关路渐长。
寄令狐宾客::张籍::勋名尽得国家传，退狎琴僧与酒仙。还带郡符经几处，暂辞台座已三年。留司未到龙楼下，拜表长怀玉案前。秋日出城伊水好，领谁相逐上闲船。
寄梅处士::张籍::扰扰人间是与非，官闲自觉省心机。六行班里身常下，九列符中事亦稀。市客惯曾赊贱药，家僮惊见着新衣。君今独得居山乐，应喜多时未办归。
送施肩吾东归::张籍::知君本是烟霞客，被荐因来城阙间。世业偏临七里濑，仙游多在四明山。早闻诗句传人遍，新得科名到处闲。惆怅灞亭相送去，云中琪树不同攀。
昆仑儿::张籍::昆仑家住海中州，蛮客将来汉地游。言语解教秦吉了，波涛初过郁林洲。金环欲落曾穿耳，螺髻长卷不裹头。自爱肌肤黑如漆，行时半脱木绵裘。
赠李杭州::张籍::仙郎白首未归朝，应为苍生领六条。惠化州人尽清净，高情野鹤与逍遥。竹间虚馆无朝讼，山畔青田长夏苗。终日政声长独坐，开门长望浙江潮。
送郑尚书赴广州::张籍::圣朝选将持符节，内使宣时百辟听。海北蛮夷来舞蹈，岭南封管送图经。白鹇飞遶迎官舫，红槿开当䜩客亭。此处莫言多瘴疠，天边看取老人星。
贺秘书王丞南郊摄将军::张籍::正初天子亲郊礼，诏摄将军领卫兵。斜带银刀入黄道，先随玉辂到青城。坛边不在千官位，仗外唯闻再拜声。共喜与君逢此日，病中无计得随行。
送令狐尚书赴东都留守::张籍::朝廷重寄在关东，共说从前选上公。勋业新城大梁镇，恩荣更守洛阳宫。行香暂出天桥上，巡礼常过禁殿中。每领群臣拜章庆，半开门仗日曈曈。
拜丰陵::张籍::岁朝园寝遣公卿，学省班中亦摄行。身逐陵官齐再拜，手持木铎叩三声。寒更报点来山殿，晓炬分行照柏城。却下龙门看渐远，金峰高处日微明。
赠孔尚书::张籍::能将直道历荣班，事著元和实录间。三表自陈辞北阙，一家相送入南山。买来侍女教人嫁，赐得朝衣在箧闲。宅近青山高静处，时归林下暂开关。
酬杭州白使君兼寄浙东元大夫::张籍::相印暂离临远镇，掖垣出守复同时。一行已作三年别，两处空传七字诗。越地江山应共见，秦天风月不相知。人间聚散真难料，莫叹平生信所之。
寄苏州白二十二使君::张籍::三朝出入紫微臣，头白金章未在身。登第早年同座主，题诗今日是州人。阊门柳色烟中远，茂苑莺声雨后新。此处吟诗向山寺，知君忘却曲江春。
送白宾客分司东都::张籍::赫赫声名三十春，高情人独出埃尘。病辞省闼归闲地，恩许宫曹作上宾。诗里难同相得伴，酒边多见自由身。老人也拟休官去，便是君家池上人。
赠阎少保::张籍::辞荣恋阙未还乡，修养年多气力强。半俸归烧伏火药，全家解说养生方。特承恩诏新开戟，每见公卿不下床。竹树晴深寒院静，长悬石磬在虚廊。
赠别王侍御赴任陕州司马::张籍::京城在处闲人少，唯共君行并马蹄。更和诗篇名最出，时倾杯酒户常齐。同趋阙下听钟漏，独向军前闻鼓鼙。今日春明门外别，更无因得到街西。
田司空入朝::张籍::西来将相位兼雄，不与诸君觐礼同。早变山东知顺命，新收济上立殊功。朝官叙谒趋门外，恩使喧迎满路中。阊阖晓开铜漏静，身当受册大明宫。
送浙西周判官::张籍::由来自是烟霞客，早已闻名诗酒间。天阙因将贺表到，家乡新著赐衣远。常吟卷里新酬句，自话湖中旧住山。吴越主人偏爱重，多应不肯放君闲。
送吴炼师归王屋::张籍::玉阳峰下学长生，玉洞仙中已有名。独戴熊须冠暂出，唯将鹤尾扇同行。炼成云母休炊爨，已得雷公当吏兵。却到瑶坛上头宿，应闻空里步虚声。
送邵州林使君::张籍::词客南行宠命新，潇湘郡入曲江津。山幽自足探微处，俗朴应无争竞人。郭外相连排殿阁，市中多半用金银。知君不作家私计，迁日还同到日贫。
寄王六侍御::张籍::渐觉近来筋力少，难堪今日在风尘。谁能借问功名事，祗自扶持老病身。贵得药资将助道，肯嫌家计不如人。洞庭已置新居处，归去安期与作邻。
送稽亭山寺僧::张籍::师住稽亭高处寺，斜廊曲阁倚云开。山门十里松间入，泉涧三重洞里来。名岳寻游今已遍，家城礼谒便应回。旧房到日闲吟后，林下还登说法台。
送汀州源使君::张籍::曾成赵北归朝计，因拜王门最好官。为郡暂辞双凤阙，全家远过九龙滩。山乡祗有输蕉户，水镇应多养鸭栏。地僻寻常来客少，刺桐花发共谁看。
寄孙洛阳格::张籍::久持刑宪声名远，好是中朝正直臣。赤县上来应足事，青山老去未离身。常思从省连归马，乍觉同班少旧人。遥爱南桥秋日晚，雨边杨柳映天津。
胡山人归王屋因有赠::张籍::转转无成到白头，人间举眼尽堪愁。此生已是蹉跎去，每事应从卤莽休。虽作闲官少拘束，难逢胜景可淹留。君归与访移家处，若个峰头最较幽。
寄虔州韩使君::张籍::南康太守负才豪，五十如今未拥旄。早得一人知姓字，常闻三事说功劳。月明渡口漳江静，云散城头赣石高。郡政已成秋思远，闲吟应不问官曹。
送从弟蒙赴饶州::张籍::京城南去鄱阳远，风月悠悠别思劳。三领郡符新寄重，再登科第旧名高。去程江上多看堠，迎吏船中亦带刀。到日更行清静化，春田应不见蓬蒿。
罗道士::张籍::城里无人得实年，衣襟常带臭黄烟。楼中赊酒唯留药，洞里争棋不赌钱。闻客语声知贵贱，持花歌咏似狂颠。寻常行处皆逢见，世上多疑是谪仙。
寄陆浑赵明府::张籍::与君学省同官处，常日相随说道情。新作陆浑山县长，早知三礼甲科名。郭中时有仙人住，城内应多药草生。公事稀疏来客少，无妨著屐独闲行。
同将作韦二少监赠水部李郎中::张籍::旧年同是水曹郎，各罢鱼符自楚乡。重著青衫承诏命，齐趋紫殿异班行。别来同说经过事，老去相传补养方。忆得当时亦连步，如今独在读书堂。
赠王侍御::张籍::心同野鹤与尘远，诗似冰壶见底清。府县同趋昨日事，升沈不改故人情。上阳春晚萧萧雨，洛水寒来夜夜声。自叹独为折腰吏，可怜騘马路傍行。
送金少卿副使归新罗::张籍::云岛茫茫天畔微，向东万里一帆飞。久为侍子承恩重，今佐使臣衔命归。通海便应将国信，到家犹自著朝衣。从前此去人无数，光彩如君定是稀。
送李司空赴镇襄阳::张籍::中外兼权社稷臣，千官齐出拜行尘。再调公鼎勋庸盛，三受兵符宠命新。商路雪开旗斾展，楚堤梅发驿亭春。襄阳风景由来好，重与江山作主人。
送李仆射愬赴镇凤翔::张籍::由来勋业属英雄，兄弟连营列位同。先入贼城擒首恶，尽封筦库让元公。旌幢独继家声外，竹帛新添国史中。天子新收秦陇地，故教移镇古扶风。
寄白二十二舍人::张籍::早知内诏过先辈，蹭蹬江南百事疏。湓浦成中为上佐，炉峰寺后著幽居。偏依仙法多求药，长共僧游不读书。三省比来名望重，肯容君去乐樵渔。
送友人卢处士游吴越::张籍::羡君东去见残梅，惟有王孙独未回。吴苑夕阳明古堞，越宫春草上高台。波生野水雁初下，风满驿楼潮欲来。试问渔舟看雪浪，几多江燕荇花开。
苏州江岸留别乐天::张籍::银泥裙暎锦障泥，画舸停桡马簇蹄。清管曲终鹦鹉语，红旗影动薄寒嘶。渐消酒色朱颜浅，欲话离情翠黛低。莫忘使君吟咏处，女坟湖北武丘西。
寒食看花::张籍::早入公门到夜归，不因寒食少闲时。颠狂遶树猿离锁，踊跃缘冈马断羁。酒污衣裳从客笑，醉饶言语觅花知。老来自喜常无事，仰面西园得咏诗。
酬浙东元尚书见寄绫素::张籍::越地缯纱纹样新，远封来寄学曹人。便令裁制为时服，顿觉光荣上病身。应念此官同弃置，独能相贺更殷勤。三千里外无由见，海上东风又一春。
赠项斯::张籍::端坐吟诗忘忍饥，万人中觅似君稀。门连野水风长到，驴放秋原夜不归。日煖剩收新落叶，天寒更著旧生衣。曲江亭上频频见，为爱鸬鹚雨里飞。
送蜀客::张籍::蜀客南行祭碧鸡，木棉花发锦江西。山桥日晚行人少，时见猩猩树上啼。
送元结::张籍::昔日同游漳水边，如今重说恨绵绵。天涯相见还离别，客路秋风又几年。
宿山祠::张籍::秋草宫人斜里墓，宫人谁送葬来时。千千万万皆如此，家在边城亦不知。
美人宫棋::张籍::红烛台前出翠娥，海沙铺局巧相和。趁行移手巡收尽，数数看谁得最多。
蛮州::张籍::瘴水蛮中入洞流，人家多住竹棚头。一山海上无城郭，唯见松牌记象州。
送元宗简::张籍::貂帽垂肩窄皂裘，雪深骑马向西州。暂时相见还相送，却闭闲门依旧愁。
寄徐晦::张籍::鄠陂鱼美酒偏浓，不出琴斋见雪峰。应胜昨来趋府日，簿书床上乱重重。
寄白学士::张籍::自掌天书见客稀，纵因休沐锁双扉。几回扶病欲相访，知向禁中归未归。
喜王六同宿::张籍::十八年来恨别离，唯同一宿咏新诗。更相借问诗中语，共说如今胜旧时。
题玉像堂::张籍::玉毫不着世间尘，辉相分明十八身。入夜无烟灯更好，堂中唯有转经人。
与贾岛闲游::张籍::水北原南草色新，雪消风暖不生尘。城中车马应无数，能解闲行有几人。
哭丘长史::张籍::丘公已殁故人稀，欲过街西更访谁。每到子城东路上，忆君相逐入朝时。
哭孟寂::张籍::曲江院里题名处，十九人中最少年。今日春光君不见，杏花零落寺门前。
答刘竞::张籍::刘君久被时抛掷，老向城中作选人。昨日街西相近住，每来存问老夫身。
赠华严院僧::张籍::一身依止荒闲院，烛耀窗中有宿烟。遍礼华严经里字，不曾行到寺门前。
逢故人::张籍::山东一十余年别，今日相逢在上都。说尽向来无限事，相看摩捋白髭须。
送萧远弟::张籍::街北槐花傍马垂，病身相送出门迟。与君别后秋风夜，作得新诗说向谁。
送辛少府任乐安::张籍::才多不肯浪容身，老大诗章转更新。选得天台山下住，一家全作学仙人。
赠任道人::张籍::长安多病无生计，药铺医人乱索钱。欲得定知身上事，凭君为算小行年。
招周居士::张籍::闭门秋雨湿墙莎，俗客来稀野思多。已扫书斋安药灶，山人作意早经过。
送许处士::张籍::高情自与俗人疏，独向蓝溪选僻居。会到白云长取醉，不能窗下读闲书。
送律师归婺州::张籍::京中开讲已多时，曾作坛头证戒师。归到双溪桥北寺，乡僧争就学威仪。
题杨秘书新居::张籍::爱闲不向争名地，宅在街西最静坊。卷里诗过一千首，白头新受秘书郎。
送晊师::张籍::九星台下煎茶别，五老峰头觅寺居。作得新诗旋相寄，人来请莫达空书。
送僧往金州::张籍::闻道谿阴山水好，师行一一遍经过。事须觅取堪居处，若个溪头药最多。
寻徐道士::张籍::寻师远到晖天观，竹院森森闭药房。闻入静来经七日，仙童檐下独焚香。
答开州韦使君寄车前子::张籍::开州午日车前子，作药人皆道有神。惭愧使君怜病眼，三千余里寄闲人。
忆故州::张籍::垒石为山伴野夫，自收灵药读仙书。如今身是他州客，每见青山忆旧居。
送客游蜀::张籍::行尽青山到益州，锦城楼下二江流。杜家曾向此中住，为到浣花溪水头。
送陆畅::张籍::共踏长安街里尘，吴州独作未归身。昔年旧宅今谁住，君过西塘与问人。
感春::张籍::远客悠悠任病身，谢家池上又逢春。明年各自东西去，此地看花是别人。
赠李司议::张籍::汉庭谁问投荒客，十载天南着白衣。秋草茫茫恶谿路，岭头遥送北人稀。
别客::张籍::青山历历水悠悠，今日相逢明日秋。系马城边杨柳树，为君沽酒暂淹留。
登楼寄胡家兄弟::张籍::独上西楼尽日闲，林烟演漾鸟蛮蛮。谢家兄弟重城里，不得同看雨后山。
答刘明府::张籍::身病多时又客居，满城亲旧尽相疏。可怜绛县刘明府，犹解频频寄远书。
酬藤杖::张籍::病里出门行步迟，喜君相赠古藤枝。倚来自觉身生力，每向傍人说得时。
法雄寺东楼::张籍::汾阳旧宅今为寺，犹有当时歌舞楼。四十年来车马绝，古槐深巷暮蝉愁。
寄故人::张籍::静曲闲房病客居，蝉声满树槿花疏。故人祗在蓝田县，强半年来未得书。
邻妇哭征夫::张籍::双鬟初合便分离，万里征夫不得随。今日军回身独殁，去时鞍马别人骑。
和崔驸马闻蝉::张籍::凤凰楼下多欢乐，不觉秋风暮雨天。应为昨来身暂病，蝉声得到耳傍边。
和裴仆射看樱桃花::张籍::昨日南园新雨后，樱桃花发旧枝柯。天明不待人同看，遶树重重履迹多。
和长安郭明府与友人县中会饮::张籍::一尊清酒两人同，好在街西水县中。自恨病身相去远，此时闲坐对秋风。
唐昌观看花::张籍::新红旧紫不相宜，看觉从前两月迟。更向同来诗客道，明年到此莫过时。
九华观看花::张籍::街西无数闲游处，不似九华仙观中。花里可怜池上景，几重墙壁贮春风。
赠姚合::张籍::丹凤城门向晓开，千官相次入朝来。唯君独走冲尘土，下马桥边报直回。
同韦员外开元观寻时道士::张籍::观里初晴竹树凉，闲行共到最高房。昨来官罢无生计，欲就师求断谷方。
同韩侍御南溪夜赏::张籍::喜作闲人得出城，南溪两月逐君行。忽闻新命须归去，一夜船中语到明。
使行望悟真寺::张籍::采玉峰连佛寺幽，高高斜对驿门楼。无端来去骑官马，寸步教身不得游。
重阳日至峡道::张籍::无限青山行已尽，回看忽觉远离家。逢高欲饮重阳酒，山菊今朝未有花。
赠主客刘郎中::张籍::忆昔君登南省日，老夫犹是褐衣身。谁知二十余年后，来作客曹相替人。
同严给事闻唐昌观玉蘂近有仙过因成绝句二首 一::张籍::千枝花里玉尘飞，阿母宫中见亦稀。应共诸仙鬬百草，独来偷得一枝归。
同严给事闻唐昌观玉蘂近有仙过因成绝句二首 二::张籍::九色云中紫凤车，寻仙来到洞仙家。飞轮回处无踪迹，唯有斑斑满地花。
秋思::张籍::洛阳城里见秋风，欲作归书意万重。忽恐匆匆说不尽，行人临发又开封。
忆远::张籍::行人犹未有归期，万里初程日暮时。唯爱门前双柳树，枝枝叶叶不相离。
玉仙馆::张籍::长溪新雨色如泥，野水阴云尽向西。楚客天南行渐远，山山树里鹧鸪啼。
寄府吏::张籍::野外寻花共作期，今朝出郭不相随。待君公事有闲日，此地春风应过时。
弟萧远雪夜同宿::张籍::数卷新游蜀客诗，长安僻巷得相随。草堂雪夜携琴宿，说是青城馆里时。
凉州词三首 一::张籍::边城暮雨雁飞低，芦笋初生渐欲齐。无数铃声遥过碛，应驮白练到安西。
凉州词三首 二::张籍::古镇城门白碛开，胡兵往往傍沙堆。巡边使客行应早，欲问平安无使来。
凉州词三首 三::张籍::凤林关里水东流，白草黄榆六十秋。边将皆承主恩泽，无人解道取凉州。
宫词 一::张籍::新鹰初放兔犹肥，白日君王在内稀。薄暮千门临欲锁，红妆飞骑向前归。
宫词 二::张籍::黄金捍拨紫檀槽，弦索初张调更高。尽理昨来新上曲，内官帘外送樱桃。
华清宫::张籍::温泉流入汉离宫，宫树行行浴殿空。武帝时人今欲尽，青山空闭御墙中。
崔驸马养鹤::张籍::身闲无事称高情，已有人间章句名。求得鹤来教翦翅，望仙台下亦将行。
闲游::张籍::老身不计人间事，野寺秋晴每独过。病眼校来犹断酒，却嫌行处菊花多。
刘兵曹赠酒::张籍::一缾颜色似甘泉，闲向新栽小竹前。饮罢身中更无事，移床独就夕阳眠。
送梧州王使君::张籍::楚江亭上秋风起，看发苍梧太守船。千里同行从此别，相逢又隔几多年。
春日早朝::张籍::晓陌春寒朝骑来，瑞云深处见楼台。夜来新雨沙堤湿，东上合门应未开。
寄朱阚二山人::张籍::为个朝章束此身，眼看东路去无因。历阳旧客今应少，转忆邻家二老人。
寄李渤::张籍::五度溪头踯躅红，嵩阳寺里讲时钟。春山处处行应好，一月看花到几峰。
寻仙::张籍::溪头一径入青崖，处处仙居隔杏花。更见峰西幽客说，云中犹有两三家。
同白侍郎杏园赠刘郎中::张籍::一去潇湘头欲白，今朝始见杏花春。从来迁客应无数，重到花前有几人。
答鄱阳客药名诗::张籍::江皋岁暮相逢地，黄叶霜前半夏枝。子夜吟诗向松桂，心中万事喜君知。
寄宋景::张籍::诏发官兵取乱臣，将军弓箭不离身。今君独在征东府，莫遣功名属别人。
寄王侍御::张籍::爱君紫阁峰前好，新作书堂药灶成。见欲移居相近住，有田多与种黄精。
题渭北寺上方::张籍::昔祭郊坛今谒陵，寺中高处最来登。十余年后人多别，喜见当时转读僧。
闲游::张籍::终日不离尘土间，若为能见此身闲。今朝暂共游僧语，更恨趋时别旧山。
倡女词::张籍::轻鬓丛梳阔扫眉，为嫌风日下楼稀。画罗金缕难相称，故著寻常淡薄衣。
答元八遗纱帽::张籍::黑纱方帽君边得，称对山前坐竹床。唯恐被人偷剪样，不曾闲戴出书堂。
题僧院::张籍::闻师行讲青龙疏，本寺住来多少年。静扫空房唯独坐，千茎秋竹在檐前。
送元八::张籍::百神斋祭相随遍，寻竹看山亦共行。明日城西送君去，旧游重到独题名。
吴楚歌词::张籍::庭前春鸟啄林声，红夹罗襦缝未成。今朝社日停针线，起向朱樱树下行。
题方睦上人月台观::张籍::一身清净无童子，独坐空堂得几年。每夜焚香通月观，可邻光影最团圆。
华山庙::张籍::金天庙下西京道，巫女纷纷走似烟。手把纸钱迎过客，遣求恩福到神前。
病中酬元宗简::张籍::东风渐暖满城春，独占幽居养病身。莫说樱桃花已发，今年不作看花人。
寺宿斋::张籍::晚到金光门外寺，寺中新竹隔帘多。斋官禁与僧相见，院院开门不得过。
赠施肩吾::张籍::世间渐觉无多事，虽有空名未著身。合取药成相待吃，不须先作上天人。
赠王建::张籍::白君去后交游少，东野亡来箧笥贫。赖有白头王建在，眼前犹见咏诗人。
逢贾岛::张籍::僧房逢着款冬花，出寺行吟日已斜。十二街中春雪遍，马蹄今去入谁家。
山中酬人::张籍::山中日暖春鸠鸣，逐水看花任意行。向晚归来石窗下，菖蒲叶上见题名。
弱柏院僧影堂::张籍::弱柏倒垂如线蔓，檐头不见有枝柯。影堂香火长相续，应得人来礼拜多。
题故僧影堂::张籍::香消云锁旧僧家，僧刹残形半壁斜。日暮松烟寒漠漠，秋风吹破纸莲花。
无题::张籍::桃溪柳陌好经过，灯下妆成月下歌。为是襄王故宫地，至今犹有细腰多。
山禽::张籍::山禽毛如白练带，栖我庭前栗树枝。狝猴半夜来取栗，一双中林向月飞。
秋山::张籍::秋山无云复无风，溪头看月出深松。草堂不闭石床静，叶间坠露声重重。
玉真观::张籍::台殿曾为贵主家，春风吹尽竹窗纱。院中仙女修香火，不许闲人入看花。
蛮中::张籍::铜柱南边毒草春，行人几日到金麟。玉镮穿耳谁家女，自抱琵琶迎海神。
赠道士::张籍::茅山近别剡溪逢，玉节青旄十二重。自说年年上天去，罗浮最近海边峰。
重平驿作::张籍::茫茫菰草平如地，渺渺长堤曲似城。日暮未知投宿处，逢人更问向前程。
宿天竺寺寄灵隐寺僧::张籍::夜向灵溪息此身，风泉竹露净衣尘。月明石上堪同宿，那作山南山北人。
酬朱庆馀::张籍::越女新妆出镜心，自知明艳更沈吟。齐纨未是人间贵，一曲菱歌敌万金。
寒食忆归::张籍::京中曹局无多事，寒食贫儿要在家。遮莫杏园胜别处，亦须归看傍村花。
喜逢郑三游山::卢仝::相逢之处花茸茸，石壁攒峰千万重。他日期君何处好，寒流石上一株松。
杨子津::卢仝::风卷鱼龙暗楚关，白波沈却海门山。鹏腾鳌倒且快性，地坼天开总是闲。
人日立春::卢仝::春度春归无限春，今朝方始觉成人。从今克己应犹及，颜与梅花俱自新。
悲新年::卢仝::新年何事最堪悲，病客遥听百舌儿。太岁只游桃李径，春风肯管岁寒枝。
白鹭鸶::卢仝::刻成片玉白鹭鸶，欲捉纤鳞心自急。翘足沙头不得时，傍人不知谓闲立。
风中琴::卢仝::五音六律十三徽，龙吟鹤响思庖羲。一弹流水一弹月，水月风生松树枝。
题褚遂良孙庭竹::卢仝::负霜停雪旧根枝，龙笙凤管君莫截。春风一番琴上来，摇碎金尊碧天月。
客淮南病::卢仝::扬州蒸毒似燂汤，客病清枯鬓欲霜。且喜闭门无俗物，四肢安稳一张床。
萧宅二三子赠答诗二十首 客请马兰::卢仝::嵩山未必怜兰兰，兰兰已受郎君恩。不须刷帚跳踪走，只拟兰浪出其门。
梳铭::卢仝::有发兮朝朝思理，有身兮胡不如是。
赠徐希仁石砚别::卢仝::灵山一片不灵石，手斲成器心所惜。凤鸟不至池不成，蛟龙干蟠水空滴。青松火炼翠烟凝，寒竹风摇远天碧。今日赠君离别心，此中至浅造化深。用之可以过珪璧，弃置还为一片石。
叹昨日三首 一::卢仝::昨日之日不可追，今日之日须臾期。如此如此复如此，壮心死尽生鬓丝。秋风落叶客肠断，不办斗酒开愁眉。贤名圣行甚辛苦，周公孔子徒自欺。
叹昨日三首 二::卢仝::天下薄夫苦耽酒，玉川先生也耽酒。薄夫有钱恣张乐，先生无钱养恬漠。有钱无钱俱可怜，百年骤过如流川。平生心事消散尽，天上白日悠悠悬。
叹昨日三首 三::卢仝::上帝板板主何物，日车劫劫西向没。自古贤圣无奈何，道行不得皆白骨。白骨土化鬼入泉，生人莫负平生年。何时出得禁酒国，满瓮酿酒曝背眠。
出山作::卢仝::出山忘掩山门路，钓竿插在枯桑树。当时只有鸟窥窬，更亦无人得知处。家僮若失钓鱼竿，定是猿猴把将去。
萧二十三赴歙州婚期二首 一::卢仝::淮上客情殊冷落，蛮方春早客何如。相思莫道无来使，回雁峰前好寄书。
萧二十三赴歙州婚期二首 二::卢仝::南方山水生时兴，教有新诗得寄余。路带长安迢遰急，多应不逐使君书。
逢病军人::卢仝::行多有病住无粮，万里还乡未到乡。蓬鬓哀吟古城下，不堪秋气入金疮。
山中::卢仝::饥拾松花渴饮泉，偶从山后到山前。阳坡软草厚如织，困与鹿麛相伴眠。
李凭箜篌引::李贺::吴丝蜀桐张高秋，空白凝云颓不流。江娥啼竹素女愁，李凭中国弹箜篌。昆山玉碎凤皇叫，芙蓉泣露香兰笑。十二门前融冷光，二十三丝动紫皇。女娲炼石补天处，石破天惊逗秋雨。梦入坤山教神妪，老鱼跳波瘦蛟舞。吴质不眠倚桂树，露脚斜飞湿寒兔。
残丝曲::李贺::垂杨叶老莺哺儿，残丝欲断黄蜂归。绿鬓年少金钗客，缥粉壶中沈琥珀。花台欲暮春辞去，落花起作回风舞。榆荚相催不知数，沈郎青钱夹城路。
出城寄权璩杨敬之::李贺::草暖云昏万里春，宫花拂面送行人。自言汉剑当飞去，何事还车载病身。
送沈亚之歌::李贺::吴兴才人怨春风，桃花满陌千里红。紫丝竹断騘马小，家住钱塘东复东。白藤交穿织书笈，短策齐裁如梵夹。雄光宝矿献春卿，烟底蓦波乘一叶。春卿拾材白日下，掷置黄金解龙马。携笈归江重入门，劳劳谁是怜君者。吾闻壮夫重心骨，古人三走无摧捽。请君待旦事长鞭，他日还辕及秋律。
雁门太守行::李贺::黑云压城城欲摧，甲光向日金鳞开。角声满天秋色里，塞上燕脂凝夜紫。半卷红旗临易水，霜重鼓寒声不起。报君黄金台上意，提携玉龙为君死。
梦天::李贺::老兔寒蟾泣天色，云楼半开壁斜白。玉轮轧露湿团光，鸾珮相逢桂香陌。黄尘清水三山下，更变千年如走马。遥望齐州九点烟，一泓海水杯中泻。
唐儿歌::李贺::头玉硗硗眉刷翠，杜郎生得真男子。骨重神寒天庙器，一双瞳人剪秋水。竹马梢梢摇绿尾，银鸾睒光踏半臂。东家娇娘求对值，浓笑画空作唐字。眼大心雄知所以，莫忘作歌人姓李。
绿章封事::李贺::青霓扣额呼宫神，鸿龙玉狗开天门。石榴花发满溪津，溪女洗花染白云。绿章封事咨元父，六街马蹄浩无主。虚空风气不清泠，短衣小冠作尘土。金家香衖千轮鸣，杨雄秋室无俗声。愿携汉戟招书鬼，休令恨骨填蒿里。
河南府试十二月乐词 正月::李贺::上楼迎春新春归，暗黄著柳宫漏迟。薄薄淡霭弄野姿，寒绿幽风生短丝。锦床晓卧玉肌冷，露脸未开对朝暝。官街柳带不堪折，早晚菖蒲胜绾结。
河南府试十二月乐词 二月::李贺::二月饮酒采桑津，宜男草生兰笑人。蒲如交剑风如薰，劳劳胡燕怨酣春。薇帐逗烟生绿尘，金翘峨髻愁暮云。沓飒起舞真珠裙，津头送别唱流水，酒客背寒南山死。
河南府试十二月乐词 三月::李贺::东方风来满眼春，花城柳暗愁杀人。复宫深殿竹风起，新翠舞衿净如水。光风转蕙百余里，暖雾驱云扑天地。军装宫妓扫蛾浅，摇摇锦旗夹城暖。曲水漂香去不归，梨花落尽成秋苑。
河南府试十二月乐词 四月::李贺::晓凉暮凉树如盖，千山浓绿生云外。依微香雨青氛氲，腻叶蟠花照曲门。金塘闲水摇碧漪，老景沉重无惊飞，堕红残萼暗参差。
河南府试十二月乐词 十月::李贺::玉壶银箭稍难倾，釭花夜笑凝幽明。碎霜斜舞上罗幕，烛龙两行照飞阁。珠帷怨卧不成眠，金凤刺衣着体寒，长眉对月鬬弯环。
河南府试十二月乐词 十一月::李贺::宫城团回凛严光，白天碎碎堕琼芳。挝锺高饮千日酒，却天凝寒作君寿。
河南府试十二月乐词 十二月::李贺::日脚淡光红洒洒，薄霜不销桂枝下。依稀和气排冬严，已就长日辞长夜。
天上谣::李贺::天河夜转漂回星，银浦流云学水声。玉宫桂树花未落，仙妾采香垂珮缨。秦妃卷帘北窗晓，窗前植桐青凤小。王子吹笙鹅管长，呼龙耕烟种瑶草。粉霞红绶藕丝裙，青洲步拾兰苕春。东指羲和能走马，海尘新生石山下。
浩歌::李贺::南风吹山作平地，帝遣天吴移海水。王母桃花千遍红，彭祖巫咸几回死。青毛骢马参差钱，娇春杨柳含细烟。筝人劝我金屈卮，神血未凝身问谁。不须浪饮丁都护，世上英雄本无主。买丝绣作平原君，有酒惟浇赵州土。漏催水咽玉蟾蜍，卫娘发薄不胜梳。看见秋眉换新绿，二十男儿那刺促。
秋来::李贺::桐风惊心壮士苦，衰灯络纬啼寒素。谁看青简一编书，不遣花虫粉空蠹。思牵今夜肠应直，雨冷香魂吊书客。秋坟鬼唱鲍家诗，恨血千年土中碧。
帝子歌::李贺::洞庭明月一千里，凉风雁啼天在水。九节菖蒲石上死，湘神弹琴迎帝子。山头老桂吹古香，雌龙怨吟寒水光。沙浦走鱼白石郎，闲取真珠掷龙堂。
秦王饮酒::李贺::秦王骑虎游八极，剑光照空天自碧。羲和敲日玻璃声，劫灰飞尽古今平。龙头泻酒邀酒星，金槽琵琶夜枨枨。洞庭雨脚来吹笙，酒酣喝月使倒行。银云栉栉瑶殿明，宫门掌事报一更。花楼玉凤声娇狞，海绡红文香浅清。黄鹅跌舞千年觥，仙人烛树蜡烟轻，清琴醉眼泪泓泓。
洛姝真珠::李贺::真珠小娘下清廓，洛苑香风飞绰绰。寒鬓斜钗玉燕光，高楼唱月敲悬珰。兰风桂露洒幽翠，红弦袅云咽深思。花袍白马不归来，浓蛾叠柳香唇醉。金鹅屏风蜀山梦，鸾裾凤带行烟重。八骢笼晃脸差移，日丝繁散曛罗洞。市南曲陌无秋凉，楚腰卫鬓四时芳。玉喉窱窱排空光，牵云曳雪留陆郎。
李夫人歌::李贺::紫皇宫殿重重开，夫人飞入琼瑶台。绿香绣帐何时歇，青云无光宫水咽。翩联桂花坠秋月，孤鸾惊啼商丝发。红壁阑珊悬珮珰，歌台小妓遥相望。玉蟾滴水鸡人唱，露华兰叶参差光。
湘妃::李贺::筠竹千年老不死，长伴秦娥盖湘水。蛮娘吟弄满寒空，九山静绿泪花红。离鸾别凤烟梧中，巫云蜀雨遥相通。幽愁秋气上青枫，凉夜波间吟古龙。
南园十三首 一::李贺::花枝草蔓眼中开，小白长红越女腮。可怜日暮嫣香落，嫁与春风不用媒。
南园十三首 三::李贺::竹里缲丝挑网车，青蝉独噪日光斜。桃胶迎夏香琥珀，自课越佣能种瓜。
南园十三首 四::李贺::三十未有二十余，白日长饥小甲蔬。桥头长老相哀念，因遗戎韬一卷书。
南园十三首 五::李贺::男儿何不带吴钩，收取关山五十州。请君暂上凌烟阁，若个书生万户侯。
南园十三首 六::李贺::寻章摘句老雕虫，晓月当帘挂玉弓。不见年年辽海上，文章何处哭秋风。
南园十三首 七::李贺::长卿牢落悲空舍，曼倩诙谐取自容。见买若耶溪水剑，明朝归去事猿公。
南园十三首 八::李贺::春水初生乳燕飞，黄蜂小尾扑花归。窗含远色通书幌，鱼拥香钩近石矶。
南园十三首 九::李贺::泉沙耎卧鸳鸯暖，曲岸回篙舴艋迟。泻酒木栏椒叶盖，病容扶起种菱丝。
南园十三首 十::李贺::边让今朝忆蔡邕，无心裁曲卧春风。舍南有竹堪书字，老去溪头作钓翁。
南园十三首 十一::李贺::长峦谷口倚嵇家，白昼千峰老翠华。自履藤鞋收石蜜，手牵苔絮长莼花。
南园十三首 十二::李贺::松溪黑水新龙卵，桂洞生硝旧马牙。谁遣虞卿裁道帔，轻绡一匹染朝霞。
金铜仙人辞汉歌::李贺::茂陵刘郎秋风客，夜闻马嘶晓无迹。画栏桂树悬秋香，三十六宫土花碧。魏官牵车指千里，东关酸风射眸子。空将汉月出宫门，忆君清泪如铅水。衰兰送客咸阳道，天若有情天亦老。携盘独出月荒凉，渭城已远波声小。
老夫采玉歌::李贺::采玉采玉须水碧，琢作步摇徒好色。老夫饥寒龙为愁，蓝溪水汽无清白。夜雨冈头食蓁子，杜鹃口血老夫泪。蓝溪之水厌生人，身死千年恨溪水。斜山柏风雨如啸，泉脚挂绳青袅袅。村寒白屋念娇婴，古台石磴悬肠草。
湖中曲::李贺::长眉越沙采兰若，桂叶水葓春漠漠。横船醉眠白昼闲，渡口梅风歌扇薄。燕钗玉股照青渠，越王娇郎小字书。蜀纸封巾报云鬓，晚漏壶中水淋尽。
黄家洞::李贺::雀步蹙沙声促促，四尺角弓青石镞。黑幡三点铜鼓鸣，高作猿啼摇箭箙。彩巾缠踍幅半斜，溪头簇队暎葛花。山潭晚雾吟白鼍，竹蛇飞蠹射金沙。闲驱竹马缓归家，官军自杀容州槎。
屏风曲::李贺::蝶栖石竹银交关，水凝绿鸭瑠璃钱。团回六曲抱膏兰，将鬟镜上掷金蝉。沈香火暖茱萸烟，酒觥绾带新承懽。月风吹露屏外寒，城上乌啼楚女眠。
贵主征行乐::李贺::奚骑黄铜连锁甲，罗旗香干金画叶。中军留醉河阳城，娇嘶紫燕踏花行。春营骑将如红玉，走马捎鞭上空绿。女垣素月角咿咿，牙帐未开分锦衣。
酒罢张大彻索赠诗::李贺::长鬣张郎三十八，天遣裁诗花作骨。往还谁是龙头人，公主遣秉鱼须笏。太行青草上白衫，匣中章奏密如蚕。金门石阁知卿有，豸角鸡香早晚含。陇西长吉摧颓客，酒阑感觉中区窄。葛衣断碎赵城秋，吟诗一夜东方白。
罗浮山父与葛篇::李贺::依依宜织江雨空，雨中六月兰台风。博罗老仙时出洞，千岁石床啼鬼工。蛇毒浓凝洞堂湿，江鱼不食衔沙立。欲剪箱中一尺天，吴娥莫道吴刀涩。
公莫舞歌::李贺::方花古础排九楹，刺豹淋血盛银罂。华筵鼓吹无桐竹，长刀直立割鸣筝。横楣麤锦生红纬，日炙锦嫣王未醉。腰下三看宝玦光，项庄掉箾栏前起。材官小臣公莫舞，座上真人赤龙子。芒砀云端抱天回，咸阳王气清如水。铁枢铁楗重束关，大旗五丈撞双镮。汉王今日颁秦印，绝膑刳肠臣不论。
昌谷北园新笋四首 一::李贺::箨落长竿削玉开，君看母笋是龙材。更容一夜抽千尺，别却池园数寸泥。
昌谷北园新笋四首 二::李贺::斫取青光写楚辞，腻香春粉黑离离。无情有恨何人见，露压烟啼千万枝。
昌谷北园新笋四首 三::李贺::家泉石眼两三茎，晓看阴根紫脉生。今年水曲春沙上，笛管新篁拔玉青。
昌谷北园新笋四首 四::李贺::古竹老梢惹碧云，茂陵归卧叹清贫。风吹千亩迎雨啸，鸟重一枝入酒尊。
三月过行宫::李贺::渠水红繁拥御墙，风娇小叶学娥妆。垂帘几度青春老，堪锁千年白日长。
酬荅二首 一::李贺::金鱼公子夹衫长，密装腰鞓割玉方。行处春风随马尾，柳花偏打内家香。
酬荅二首 二::李贺::雍州二月梅池春，御水䴔䴖暖白蘋。试问酒旗歌板地，今朝谁是拗花人。
夜饮朝眠曲::李贺::觞酣出座东方高，腰横半解星劳劳。柳苑鸦啼公主醉，薄露压花蕙园气。玉转湿丝牵晓水，熟粉生香琅玕紫。夜饮朝眠断无事，楚罗之帏卧皇子。
胡蝶飞::李贺::杨花扑帐春云热，龟甲屏风醉眼缬。东家胡蝶西家飞，白骑少年今日归。
杨生青花紫石砚歌::李贺::端州石工巧如神，踏天磨刀割紫云。佣刓抱水含满唇，暗洒苌弘冷血痕。纱帷昼暖墨花春，轻沤漂沫松麝薰。干腻薄重立脚匀，数寸光秋无日昏。圆毫促点声静新，孔砚宽顽何足云。
夜坐吟::李贺::踏踏马蹄谁见过，眼看北斗直天河。西风罗幕生翠波，铅华笑妾颦青蛾。为君起唱长相思，帘外严霜皆倒飞。明星烂烂东方陲，红霞梢出东南涯，陆郎去矣乘班骓。
北中寒::李贺::一方黑照三方紫，黄河冰合鱼龙死。三尺木皮断文理，百石强车上河水。霜花草上大如钱，挥刀不入迷蒙天。争瀯海水飞凌喧，山瀑无声玉虹悬。
梁台古愁::李贺::梁王台沼空中立，天河之水夜飞入。台前鬬玉作蛟龙，绿粉扫天愁露湿。撞钟饮酒行射天，金虎蹙裘喷血斑。朝朝暮暮愁海翻，长绳系日乐当年。芙蓉凝红得秋色，兰脸别春啼脉脉。芦洲客雁报春来，寥落野篁秋漫白。
神弦别曲::李贺::巫山小女隔云别，春风松花山上发。绿盖独穿香径归，白马花竿前孑孑。蜀江风澹水如罗，堕兰谁泛相经过。南山桂树为君死，云衫浅污红脂花。
沙路曲::李贺::柳脸半眠丞相树，珮马钉铃踏沙路。断烬遗香袅翠烟，烛骑啼乌上天去。帝家玉龙开九关，帝前动笏移南山。独垂重印押千官，金窠篆字红屈盘。沙路归来闻好语，旱火不光天下雨。
贝宫夫人::李贺::丁丁海女弄金环，雀钗翘揭双翅关。六宫不语一生闲，高悬银榜照青山。长眉凝绿几千年，清凉堪老镜中鸾。秋肌稍觉玉衣寒，空光帖妥水如天。
感秋书事::李中::宦途憔悴雪生头，家计相牵未得休。红寥白蘋消息断，旧溪烟月负渔舟。
访庐山归章禅伯::李中::沈沈石室疏钟后，寂寂莎池片月明。多少学徒求妙法，要于言下悟无生。
庐山栖隐洞谭先生院留题::李中::坛畔归云冷湿襟，拂苔移石坐花阴。偶然醒得庄周梦，始觉玄门兴味深。
江行值暴风雨::李中::风狂雨暗舟人惧，自委神明志不邪。投得苇湾波浪息，岸头烟火近人家。
杪秋夕吟怀寄宋维先辈::李中::江岛穷秋木叶稀，月高何处捣寒衣。苦嗟不见登龙客，此夜悠悠一梦飞。
七夕::李中::星河耿耿正新秋，丝竹千家列彩楼。可惜穿针方有兴，纤纤初月苦难留。
甲子岁罢吉水县过锺陵时暮春维舟江渚谒柴太尉席上作::李中::公侯延驻暂踟蹰，况值风光三月初。乱落杯盘花片小，静笼池阁柳阴疏。舟维南浦程虽阻，饮预西园兴有余。却笑田家门下客，当时容易叹车鱼。
海上春夕旅怀寄左偃::李中::柳过清明絮乱飞，感时怀旧思凄凄。月生楼阁云初散，家在汀洲梦去迷。发白每惭清鉴启，酒醒长怯子规啼。北山高卧风骚客，安得同吟复杖藜。
江次维舟登古寺::李中::辍櫂因过古梵宫，荒凉门径鏁苔茸。绿阴满地前朝树，清韵含风后殿钟。童子纵慵眠坏榻，老僧耽话指诸峰。吟余却返来时路，回首盘桓尚驻筇。
春日招宋维先辈::李中::瓮中竹叶今朝熟，鉴里桃花昨日开。为报广寒攀桂客，莫辞相访共衔杯。
吹笛儿::李中::陇头休听月明中，妙竹嘉音际会逢。见尔樽前吹一首，令人重忆许云封。
所思::李中::解珮当时在洛滨，悠悠疑是梦中身。自从物外无消息，花谢莺啼近十春。
吉水县酬夏侯秀才见寄::李中::启鉴悠悠两鬓苍，病来心绪易凄凉。知音不到吟还懒，鏁印开帘又夕阳。
哭故主人陈太师::李中::十年孤迹寄侯门，入室升堂忝厚恩。游遍春郊随茜斾，饮残秋月待金尊。车鱼郑重知难报，吐握周旋不可论。长恸裴回逝川上，白杨萧飒又黄昏。
秋江夜泊寄刘钧::李中::万里江山敛暮烟，旅情当此独悠然。沙汀月冷帆初卸，苇岸风多人未眠。已听渔翁歌别浦，更堪边雁过遥天。与君共俟酬身了，结侣波中寄钓船。
和浔阳宰感旧绝句五首 一::李中::追感古今情不已，竹轩闲取史书看。欲亲往哲无因见，空树临风襟袖寒。
和浔阳宰感旧绝句五首 二::李中::浔阳物景真难及，练泻澄江最好看。曾上虚楼吟倚槛，五峰擎雪照人寒。
和浔阳宰感旧绝句五首 三::李中::园林春媚千花发，烂熳如将画障看。惟爱松筠多冷淡，青青偏称雪霜寒。
和浔阳宰感旧绝句五首 四::李中::知君百里鸣琴处，公退千山尽日看。政化有同风偃草，更将余力拯孤寒。
和浔阳宰感旧绝句五首 五::李中::昔岁寻芳忻得侣，江堤物景尽情看。就中吟恋垂杨下，撼起啼莺晚吹寒。
哭柴郎中::李中::昔岁遭逢在海城，曾容孤迹奉双旌。酒边不厌笙歌盛，花下只愁风雨生。棋接山亭松影晚，吟陪月槛露华清。音尘自此无因问，泪洒川波夕照明。
访章禅老::李中::比寻禅客叩禅机，澄却心如月在池。松下偶然醒一梦，却成无语问吾师。
泊秋浦::李中::苇岸风高宿雁惊，维舟特地起乡情。渔儿隔水吹横笛，半夜空江月正明。
鹤::李中::九皋羽翼下晴空，万里心难驻玉笼。清露滴时翘藓径，白云开处唳松风。归当华表千年后，怨在瑶琴别操中。好共灵龟作俦侣，十洲三岛逐仙翁。
暮春吟怀寄姚端先辈::李中::无奈诗魔旦夕生，更堪芳草满长汀。故人还爽花前约，新月又生江上亭。庄梦断时灯欲烬，蜀魂啼处酒初醒。何时得见登龙客，隔却千山万仞青。
送圆上人归庐山::李中::莲宫旧隐尘埃外，策杖临风拂袖还。踏雪独寻青嶂下，听猿重入白云间。萧骚红树当门老，斑駮苍苔鏁径闲。预想松轩夜禅处，虎溪圆月照空山。
送相里秀才之匡山国子监::李中::气秀情闲杳莫群，庐山游去志求文。已能探虎穷骚雅，又欲囊萤就典坟。目豁乍窥千里浪，梦寒初宿五峰云。业成早赴春闱约，要使嘉名海内闻。
渔父二首 一::李中::偶向芦花深处行，溪光山色晚来晴。渔家开户相迎接，稚子争窥犬吠声。
渔父二首 二::李中::雪鬓衰髯白布袍，笑携頳鲤换村醪。殷勤留我宿溪上，钓艇归来明月高。
旅次闻砧::李中::砧杵谁家夜捣衣，金风淅淅露微微。月中独坐不成寐，旧业经年未得归。
寄庐山简寂观重道者::李中::忆昔采芝庐岳顶，清宫常接绛霄人。玉书闲展石楼晓，瑶瑟醉弹琪树春。惟恨仙桃迟结实，不忧沧海易成尘。似醒一梦归凡世，空向彤霞寄梦频。
思湓渚旧居::李中::昔岁曾居湓水头，草堂吟啸兴何幽。迎僧常踏竹间藓，爱月独登溪上楼。寒翠入檐岚岫晓，冷声萦枕野泉秋。从拘宦路无由到，昨夜分明梦去游。
思朐阳春游感旧寄柴司徒五首 一::李中::王孙昔日甚相亲，共赏西园正媚春。醉卧如茵芳草上，觉来花月影笼身。
思朐阳春游感旧寄柴司徒五首 二::李中::烟铺芳草正绵绵，藉草传杯似列仙。暂辍笙歌且联句，含毫花下破香笺。
思朐阳春游感旧寄柴司徒五首 三::李中::南陌风和舞蝶狂，惜春公子恋斜阳。高歌饮罢将回辔，衣上花兼百草香。
思朐阳春游感旧寄柴司徒五首 四::李中::春郊饮散暮烟收，却引丝簧上翠楼。红袖歌长金斝乱，银蟾飞出海东头。
思朐阳春游感旧寄柴司徒五首 五::李中::昔年常接五陵狂，洪饮花间数十场。别后或惊如梦觉，音尘难问水茫茫。
海上和柴军使清明书事::李中::清明时节好烟光，英杰高吟兴味长。捧日即应还禁卫，当春何惜醉朐阳。千山过雨难藏翠，百卉临风不藉香。却是旅人凄屑甚，夜来魂梦到家乡。
壬申岁承命之任淦阳再过庐山国学感旧寄刘钧明府::李中::三十年前共苦辛，囊萤曾寄此烟岑。读书灯暗嫌云重，搜句石平怜藓深。各历宦途悲聚散，几看时辈或浮沈。再来物景还依旧，风冷松高猿狖吟。
留题胡参卿秀才幽居::李中::竹荫亭除藓色浓，道心安逸寂寥中。扣门时有栖禅客，洒酒多招采药翁。江近好听菱芡雨，径香偏爱蕙兰风。我惭名宦犹拘束，脱屣心情未得同。
放鹭鸶::李中::池塘多谢久淹留，长得霜翎放自由。好去蒹葭深处宿，月明应认旧江秋。
送姚端秀才游毘陵::李中::毘陵嘉景太湖边，才子经游称少年。风弄轻帘沽酒市，月明红袖采莲船。若耶罨画应相似，越岫吴峰尽接连。此去高吟须早返，广寒丹桂莫迁延。
和朐阳载笔鲁裕见寄::李中::燕台多事每开颜，相许论交淡薄间。饮兴共怜芳草岸，吟情同爱夕阳山。露浓小径蛩声咽，月冷空庭竹影闲。何事此时攀忆甚，与君俱是别乡关。
叙吟二首 一::李中::往哲搜罗妙入神，隋珠和璧未为珍。而今所得惭难继，谬向平生著苦辛。
叙吟二首 二::李中::成僻成魔二雅中，每逢知己是亨通。言之无罪终难厌，欲把风骚继古风。
将去广陵别史员外南斋::徐铉::家声曾与金张辈，官署今居何宋间。起得高斋临静曲，种成奇树学他山。鸳鸾终日同醒醉，萝薜常时共往还。贱子今朝独南去，不堪回首望清闲。
登甘露寺北望::徐铉::京口潮来曲岸平，海门风起浪花生。人行沙上见日影，舟过江中闻橹声。芳草远迷杨子渡，宿烟深映广陵城。游人乡思应如橘，相望须含两地情。
山路花::徐铉::不共垂杨映绮寮，倚山临路自娇饶。游人过去知香远，谷鸟飞来见影摇。半隔烟岚遥隐隐，可堪风雨暮萧萧。城中春色还如此，几处笙歌按舞腰。
京口江际弄水::徐铉::退公求静独临川，杨子江南二月天。百尺翠屏甘露阁，数帆晴日海门船。波澄濑石寒如玉，草接汀蘋绿似烟。安得乘槎更东去，十洲风外弄潺湲。
从驾东幸呈诸公::徐铉::吴公台下旧京城，曾掩衡门过十春。别后不知新景象，信来空问故交亲。宦游京口无高兴，习隐锺山限俗尘。今日喜为华表鹤，况陪鹓鹭免迷津。
重游木兰亭::徐铉::缭绕长堤带碧浔，昔年游此尚青衿。兰桡破浪城阴直，玉勒穿花苑树深。宦路尘埃成久别，仙家风景有谁寻。那知年长多情后，重凭栏干一独吟。
送魏舍人仲甫为蕲州判官::徐铉::从事蕲春兴自长，蕲人应识紫薇郎。山资足后抛名路，莼菜秋来忆故乡。以道卷舒犹自适，临戎谈笑固无妨。如闻郡阁吹横笛，时望青谿忆野王。
题殷舍人宅木芙蓉::徐铉::怜君庭下木芙蓉，袅袅纤枝淡淡红。晓吐芳心零宿露，晚摇娇影媚清风。似含情态愁秋雨，暗减馨香借菊丛。默饮数杯应未称，不知歌管与谁同。
赋得有所思::徐铉::所思何在杳难寻，路远山长水复深。衰草满庭空伫立，清风吹袂更长吟。忘情好醉青田酒，寄恨宜调绿绮琴。落日鲜云偏聚散，可能知我独伤心。
赠王贞素先生::徐铉::先生尝已佩真形，绀发朱颜骨气清。道秘未传鸿宝术，院深时听步虚声。辽东几度悲城郭，吴市终应变姓名。三十六天皆有籍，他年何处问归程。
春夜月::徐铉::幽人春望本多情，况是花繁月正明。竟夕无言亦无寐，绕堦芳草影随行。
游蒋山题辛夷花寄陈奉礼::徐铉::今岁游山已恨迟，山中仍喜见辛夷。簪缨且免全为累，桃李犹堪别作期。晴后日高偏照灼，晚来风急渐离披。山郎不作同行伴，折得何由寄所思。
和殷舍人萧员外春雪::徐铉::万里春阴乍履端，广庭风起玉尘干。梅花岭上连天白，蕙草堦前特地寒。晴去便为经岁别，兴来何惜彻宵看。此时鸳侣皆闲暇，赠答诗成禁漏残。
寄蕲州高郎中::徐铉::贾傅栖迟楚泽东，兰皋三度换秋风。纷纷世事来无尽，黯黯离魂去不通。直道未能胜社鼠，孤飞徒自叹冥鸿。知君多少思乡恨，并在山城一笛中。
从兄龙武将军没于边戍过旧营宅作::徐铉::前年都尉没边城，帐下何人领旧兵。徼外瘴烟沉鼓角，山前秋日照铭旌。笙歌却返乌衣巷，部曲皆还细柳营。今日园林过寒食，马蹄犹拟入门行。
和王庶子寄题兄长建州廉使新亭::徐铉::谢守高斋结构新，一方风景万家情。群贤讵减山阴会，远俗初闻正始声。水槛片云长不去，讼庭纤草转应生。阿连诗句偏多思，遥想池塘昼梦成。
秋日雨中与萧赞善访殷舍人于翰林座中作::徐铉::野出西垣步步迟，秋光如水雨如丝。铜龙楼下逢闲客，红药堦前访旧知。乱点乍滋承露处，碎声因想滴蓬时。银台钥入须归去，不惜余欢尽酒卮。
送和州张员外为江都令::徐铉::经年相望隔重湖，一旦相逢在上都。塞诏官班聊慰否，埋轮意气尚存无。由来圣代怜才子，始觉清风激懦夫。若向西冈寻胜赏，旧题名处为踌躇。
月真歌::徐铉::扬州胜地多丽人，其间丽者名月真。月真初年十四五，能弹琵琶善歌舞。风前弱柳一枝春，花里娇莺百般语。扬州帝京多名贤，其间贤者殷德川。德川初秉纶闱笔，职近名高常罕出。花前月下或游从，一见月真如旧识。闲庭深院资贤宅，宅门严峻无凡客。垂帘偶坐唯月真，调弄琵琶郎为拍。殷郎一旦过江去，镜中懒作孤鸾舞。朝云暮雨镇相随，石头城下还相遇。二月三月江南春，满城蒙蒙起香尘。隔墙试听歌一曲，乃是资贤宅里人。绿窗绣幌天将晓，残烛依依香袅袅。离肠却恨苦多情，软障薰笼空悄悄。殷郎去冬入翰林，九霄官署转深沉。人间想望不可见，唯向月真存旧心。我惭阘茸何为者，长感余光每相假。陋巷萧条正掩扉，相携访我衡茅下。我本山人愚且贞，歌筵歌席常无情。自从一见月真后，至今赢得颠狂名。殷郎月真听我语，少壮光阴能几许。良辰美景数追随，莫教长说相思苦。
走笔送义兴令赵宣辅::徐铉::闻君孤櫂泛荆谿，陇首云随别恨飞。杜牧旧居凭买取，他年藜杖愿同归。
除夜::徐铉::寒灯耿耿漏迟迟，送故迎新了不欺。往事并随残历日，春风宁识旧容仪。预惭岁酒难先饮，更对乡傩羡小儿。吟罢明朝赠知己，便须题作去年诗。
寄锺谟::徐铉::看看潘鬓二毛生，昨日林梢又转莺。欲对春风忘世虑，敢言尊酒召时英。假中西阁应无事，筵上南威幸有情。不得车公终不乐，已教红袖出门迎。
正初答锺郎中见招::徐铉::高斋迟景雪初晴，风拂乔枝待早莺。南省郎官名籍籍，东邻妓女字英英。流年倏忽成陈事，春物依稀有旧情。新岁相思自过访，不烦虚左远相迎。
江舍人宅筵上有妓唱和州韩舍人歌辞因以寄::徐铉::良宵丝竹偶成欢，中有佳人俯翠鬟。白雪飘飖传乐府，阮郎憔悴在人间。清风朗月长相忆，佩蕙纫兰早晚还。深夜酒空筵欲散，向隅惆怅鬓堪斑。
贺殷游二舍人入翰林江给事拜中丞::徐铉::清晨待漏独徘徊，霄汉悬心不易裁。阁老深严归翰苑，夕郎威望拜霜台。青绫对覆蓬壶晚，赤棒前驱道路开。犹有西垣厅记在，莫忘同草紫泥来。
九月十一日寄陈郎中::徐铉::我多吏事君多病，寂绝过从又几旬。前日龙山烟景好，风前落帽是何人。
和司门郎中陈彦::徐铉::衡门寂寂逢迎少，不见仙郎向五旬。莫问龙山前日事，菊花开却为闲人。
送欧阳太监游庐山::徐铉::家家门外庐山路，唯有夫君乞假游。案牍乍抛公署晚，林泉已近暑天秋。海潮尽处逢陶石，江月圆时上庾楼。此去萧然好长往，人间何事不悠悠。
立秋后一日与朱舍人同直::徐铉::一宿秋风未觉凉，数声宫漏日犹长。林泉无计消残暑，虚向华池费稻粱。
和元帅书记萧郎中观习水师::徐铉::元帅楼船出治兵，落星山外火旗明。千帆日助江陵势，万里风驰下濑声。杀气晓严波上鹢，凯歌遥骇海边鲸。仲宣一作从军咏，回顾儒衣自不平。
和萧郎中小雪日作::徐铉::征西府里日西斜，独试新炉自煮茶。篱菊尽来低覆水，塞鸿飞去远连霞。寂寥小雪闲中过，斑驳轻霜鬓上加。算得流年无奈处，莫将诗句祝苍华。
寄歙州吕判官::徐铉::任公郡占好山川，谿水萦回路屈盘。南国自来推胜境，故人此地作郎官。风光适意须留恋，禄秩资贫且喜欢。莫忆班行重回首，是非多处是长安。
宣威苗将军贬官后重经故宅::徐铉::蒋山南望近西坊，亭馆依然锁院墙。天子未尝过细柳，将军寻已戍炖煌。敧倾怪石山无色，零落圆荷水不香。为将为儒皆寂寞，门前愁杀马中郎。
附池州薛郎中书因寄歙州张员外::徐铉::新安从事旧台郎，直气多才不可忘。一旦江山驰别梦，几年簪绂共周行。岐分出处何方是，情共穷通此义长。因附邻州寄消息，接舆今日信为狂。
寄江都路员外::徐铉::吾兄失意在东都，闻说襟怀任所如。已纵乖慵为傲吏，有何关键制豪胥。县斋晓闭多移病，南亩秋荒忆遂初。知道故人相忆否，嵇康不得懒修书。
送应之道人归江西::徐铉::曾骑竹马傍洪厓，二十余年变物华。客梦等闲过驿阁，归帆遥羡指龙沙。名垂小篆矜垂露，诗作吴吟对绮霞。岁暮定知回未得，信来凭为寄梅花。
送元帅书记高郎中出为婺源建威军使::徐铉::寒风萧瑟楚江南，记室戎装挂锦帆。倚马未曾妨笑傲，斩牲先要厉威严。危言昔日尝无隐，壮节今来信不凡。惟有杯盘思上国，酒醪甜淡菜蔬甘。
游方山宿李道士房::徐铉::从来未面李先生，借我西窗卧月明。二十三家同愿识，素骡何日暂还城。
病题二首 一::徐铉::性灵慵懒百无能，唯被朝参遣夙兴。圣主优容恩未答，丹经疏阔病相陵。脾伤对客偏愁酒，眼暗看书每愧灯。进与时乖不知退，可怜身计谩腾腾。
病题二首 二::徐铉::人间多事本难论，况是人间懒慢人。不解养生何怪病，已能知命敢辞贫。向空咄咄烦书字，举世滔滔莫问津。金马门前君识否，东方曼倩是前身。
寄江州萧给事::徐铉::夕郎忧国不忧身，今向天涯作逐臣。魂梦暗驰龙阙曙，啸吟闲绕虎谿春。朝车载酒过山寺，谏纸题诗寄野人。惆怅懦夫何足道，自离群后已同尘。
和锺郎中送朱先辈还京垂寄::徐铉::分司洗马无人问，辞客殷勤辍棹歌。苍藓满庭行径小，高梧临槛雨声多。春愁尽付千杯酒，乡思遥闻一曲歌。且共胜游消永日，西冈风物近如何。
送郝郎中为浙西判官::徐铉::大藩从事本优贤，幕府仍当北固前。花绕楼台山倚郭，寺临江海水连天。恐君到即忘归日，忆我游曾历二年。若许他时作闲伴，殷勤为买钓鱼船。
陪王庶子游后湖涵虚阁::徐铉::悬圃清虚乍过秋，看山寻水上兹楼。轻鸥的的飞难没，红叶纷纷晚更稠。风卷微云分远岫，浪摇晴日照中洲。跻攀况有承华客，如在南皮奉胜游。
柳枝辞十二首 一::徐铉::把酒凭君唱柳枝，也从丝管递相随。逢春只合朝朝醉，记取秋风落叶时。
柳枝辞十二首 二::徐铉::南园日暮起春风，吹散杨花雪满空。不惜杨花飞也得，愁君老尽脸边红。
柳枝辞十二首 三::徐铉::陌上朱门柳映花，帘钩半卷绿阴斜。凭郎暂驻青骢马，此是钱塘小小家。
柳枝辞十二首 四::徐铉::夹岸朱栏柳映楼，绿波平幔带花流。歌声不出长条密，忽地风回见彩舟。
柳枝辞十二首 五::徐铉::老大逢春总恨春，绿杨阴里最愁人。旧游一别无因见，嫩叶如眉处处新。
柳枝辞十二首 六::徐铉::蒙蒙堤畔柳含烟，疑是阳和二月天。醉里不知时节改，漫随儿女打秋千。
柳枝辞十二首 七::徐铉::水阁春来乍减寒，晓妆初罢倚栏干。长条乱拂春波动，不许佳人照影看。
柳枝辞十二首 八::徐铉::柳岸烟昏醉里归，不知深处有芳菲。重来已见花飘尽，唯有黄莺啭树飞。
柳枝辞十二首 九::徐铉::此去仙源不是遥，垂杨深处有朱桥。共君同过朱桥去，索映垂杨听洞箫。
柳枝辞十二首 十::徐铉::暂别扬州十度春，不知光景属何人。一帆归客千条柳，肠断东风杨子津。
柳枝辞十二首 十一::徐铉::仙乐春来按舞腰，清声偏似傍娇饶。应缘莺舌多情赖，长向双成说翠条。
柳枝辞十二首 十二::徐铉::凤笙临槛不能吹，舞袖当筵亦自疑。唯有美人多意绪，解依芳态画双眉。
贬官泰州出城作::徐铉::浮名浮利信悠悠，四海干戈痛主忧。三谏不从为逐客，一身无累似虚舟。满朝权贵皆曾忤，绕郭林泉已遍游。惟有恋恩终不改，半程犹自望城楼。
经东都太子桥::徐铉::纶闱放逐知何道，桂苑风流且暂归。莫问升迁桥上客，身谋疏拙旧心违。
赠维扬故人::徐铉::东京少长认维桑，书剑谁教入帝乡。一事无成空放逐，故人相见重凄凉。楼台寂寞官河晚，人物稀疏驿路长。莫怪临风惆怅久，十年春色忆维扬。
得浙西郝判官书未及报闻燕王移镇京口因寄此诗问方判官田书记消息::徐铉::秋风海上久离居，曾得刘公一纸书。淡水心情长若此，银钩踪迹更无如。尝忧座侧飞鸮鸟，未暇江中觅鲤鱼。今日京吴建朱邸，问君谁共曳长裾。
赠陶使君求梨::徐铉::昨宵宴罢醉如泥，惟忆张公大谷梨。白玉花繁曾缀处，黄金色嫩乍成时。冷侵肺腑醒偏早，香惹衣襟歇倍迟。今旦中山方酒渴，唯应此物最相宜。
陈觉放还至泰州以诗见寄作此答之::徐铉::朱云曾为汉家忧，不怕交亲作世仇。壮气未平空咄咄，狂言无验信悠悠。今朝我作伤弓鸟，却羡君为不系舟。劳寄新诗平宿憾，此生心气贯清秋。
王三十七自京垂访作此送之::徐铉::失乡迁客在天涯，门掩苔垣向水斜。只就鳞鸿求远信，敢言车马访贫家。烟生柳岸将垂缕，雪压梅园半是花。惆怅明朝尊酒散，梦魂相送到京华。
寒食成判官垂访因赠::徐铉::常年寒食在京华，今岁清明在海涯。远巷蹋歌深夜月，隔墙吹管数枝花。鸳鸾得路音尘阔，鸿雁分飞道里赊。不是多情成二十，断无人解访贫家。
送客至城西望图山因寄浙西府中::徐铉::牧叟邹生笑语同，莫嗟江上听秋风。君看逐客思乡处，犹在图山更向东。
送写真成处士入京::徐铉::传神踪迹本来高，泽畔形容愧彩毫。京邑功臣多伫望，凌烟阁上莫辞劳。
九日雨中::徐铉::茱萸房重雨霏微，去国逢秋此恨稀。目极暂登台上望，心遥长向梦中归。荃蘪路远愁霜早，兄弟乡遥羡雁飞。唯有多情一枝菊，满杯颜色自依依。
寄外甥苗武仲::徐铉::放逐今来涨海边，亲情多在凤台前。且将聚散为闲事，须信华枯是偶然。蝉噪疏林村倚郭，鸟飞残照水连天。此中唯欠韩康伯，共对秋风咏数篇。
附书与锺郎中因寄京妓越宾::徐铉::暮春桥下手封书，寄向江南问越姑。不道诸郎少欢笑，经年相别忆侬无。
代锺答::徐铉::一幅轻绡寄海滨，越姑长感昔时恩。欲知别后情多少，点点凭君看泪痕。
送蒯司录归京::徐铉::早年闻有蒯先生，二十余年道不行。抵掌曾论天下事，折腰犹悟俗人情。老还上国欢娱少，贫聚归资结束轻。迁客临流倍惆怅，冷风黄叶满山城。
闻查建州陷贼寄锺郎中::徐铉::闻道将军轻壮图，螺江城下委犀渠。旌旗零落沉荒服，簪履萧条返故居。皓首应全苏武节，故人谁得李陵书。自怜放逐无长策，空使卢谌泪满裾。
还过东都留守周公筵上赠座客::徐铉::贾生三载在长沙，故友相思道路赊。已分终年甘寂寞，岂知今日还京华。麟符上相恩偏厚，隋苑留欢日欲斜。明旦江头倍惆怅，远山芳草映残霞。
送杨郎中唐员外奉使湖南::徐铉::江边微雨柳条新，握节含香二使臣。两绶对悬云梦日，方舟齐泛洞庭春。今朝草木逢新律，昨日山川满战尘。同是多情怀古客，不妨为赋吊灵均。
表弟包颍见寄::徐铉::常思帝里奉交亲，别后光阴屈指频。兰佩却归纶阁下，荆枝犹寄楚江滨。十程山水劳幽梦，满院烟花醉别人。料得此生强健在，会须重赏昔年春。
寄萧给事::徐铉::危言危行古时人，归向西山卧白云。买宅尚寻徐处士，餐霞终访许真君。容颜别后应如故，诗咏年来更不闻。今日城中春又至，落梅愁绪共纷纷。
赠泰州掾令狐克己::徐铉::念子才多命且奇，乱中抛掷少年时。深藏七泽衣如雪，却见中朝鬓似丝。旧德在人终远大，扁舟为吏莫推辞。孤芳自爱凌霜处，咏取文公白菊诗。
使浙西先寄献燕王侍中::徐铉::京江风静喜乘流，极目遥瞻万岁楼。喜气茏葱甘露晚，水烟波淡海门秋。五年不见鸾台长，明日将陪兔苑游。欲问平台门下吏，相君还许吐茵不。
赠浙西顾推官::徐铉::盛府宾寮八十余，闭门高卧兴无如。梁王苑里相逢早，润浦城中得信疏。狼藉杯盘重会面，风流才调一如初。愿君百岁犹强健，他日相寻隐士庐。
回至瓜洲献侍中::徐铉::紫微垣里旧宾从，来向吴门谒府公。奉使谬持严助节，登门初识鲁王宫。笙歌隐隐违离后，烟水茫茫怅望中。日暮瓜洲江北岸，两行情泪滴西风。
邵伯埭下寄高邮陈郎中::徐铉::故人相别动经年，候馆相逢倍惨然。顾我饮冰难辍櫂，感君扶病为开筵。河湾水浅翘秋鹭，柳岸风微噪暮蝉。欲识酒醒魂断处，谢公祠畔客亭前。
谪居舒州累得韩高二舍人书作此寄之::徐铉::三峰烟霭碧临谿，中有骚人理钓丝。会友少于分袂日，谪居多却在朝时。丹心历历吾终信，俗虑悠悠尔不知。珍重韩君与高子，殷勤书札寄相思。
和张先辈见寄二首 一::徐铉::去国离群掷岁华，病容憔悴愧丹砂。谿连舍下衣长润，山带城边日易斜。几处垂钩依野岸，有时披褐到邻家。故人书札频相慰，谁道西京道路赊。
印秀才至舒州见寻别后寄诗依韵和::徐铉::羁游白社身虽屈，高步辞场道不卑。投分共为知我者，相寻多愧谪居时。离怀耿耿年来梦，厚意勤勤别后诗。今日谿边正相忆，雪晴山秀柳丝垂。
送彭秀才::徐铉::贾生去国已三年，短褐闲行皖水边。尽日野云生舍下，有时京信到门前。无人与和投湘赋，愧子来浮访戴船。满袖新诗好回去，莫随骚客醉林泉。
移饶州别周使君::徐铉::正怜东道感贤侯，何幸南冠脱楚囚。睆伯台前收别宴，乔公亭下舣行舟。四年去国身将老，百郡征兵主尚忧。更向鄱阳湖上去，青衫憔悴泪交流。
避难东归依韵和黄秀才见寄::徐铉::戚戚逢人问所之，东流相送向京畿。自甘逐客纫兰佩，不料平民著战衣。树带荒村春冷落，江澄霁色雾霏微。时危道丧无才术，空手徘徊不忍归。
和集贤锺郎中::徐铉::石渠册府神仙署，当用明朝第一人。腰下别悬新印绶，座中皆是故交亲。龙池树色供清景，浴殿香风接近邻。从此翻飞应更远，遍寻三十六天春。
送黄梅江明府::徐铉::封疆多难正经纶，台阁如何不用君。江上又劳为小邑，箧中徒自有雄文。书生胆气人谁信，远俗歌谣主不闻。一首新诗无限意，再三吟味向秋云。
和萧郎中午日见寄::徐铉::细雨轻风采药时，褰帘隐几更何为。岂知泽畔纫兰客，来赴城中角黍期。多罪静思如锉蘗，赦书才听似含饴。谢公制胜常闲暇，愿接西州敌手棋。
和太常萧少卿近郊马上偶吟::徐铉::田园经雨绿分畦，飞盖闲行九里堤。拂袖清风尘不起，满川芳草路如迷。林开始觉晴天迥，潮上初惊浦岸齐。怪得仙郎诗句好，断霞残照远山西。
又和太常萧少卿近郊马上偶吟::徐铉::抱瓮何人灌药畦，金衔为尔驻平堤。村桥野店景无限，绿水晴天思欲迷。横笛乍随轻吹断，归帆疑与远山齐。凤城回望真堪画，万户千门蒋峤西。
梦游三首 一::徐铉::魂梦悠扬不奈何，夜来还在故人家。香蒙蜡烛时时暗，户映屏风故故斜。檀的慢调银字管，云鬟低缀折枝花。天明又作人间别，洞口春深道路赊。
梦游三首 二::徐铉::绣幌银屏杳霭间，若非魂梦到应难。窗前人静偏宜夜，户内春浓不识寒。蘸甲遰觞纤似玉，含词忍笑腻于檀。锦书若要知名字，满县花开不姓潘。
梦游三首 三::徐铉::南国佳人字玉儿，芙蓉双脸远山眉。仙郎有约长相忆，阿母何猜不得知。梦里行云还倏忽，暗中携手乍疑迟。因思别后闲窗下，织得回文几首诗。
和萧少卿见庆新居::徐铉::湘浦怀沙已不疑，京城赐第岂前期。鼓声到晚知坊远，山色来多与静宜。簪屦尚应怜故物，稻粱空自愧华池。新诗问我偏饶思，还念鹪鹩得一枝。
又和萧少卿见庆新居::徐铉::惊蓬偶驻知多幸，断雁重联惬素期。当户小山如旧识，上墙幽藓最相宜。清风不去因栽竹，隙地无多也凿池。更喜良邻有嘉树，绿阴分得近南枝。
送许郎中歙州判官兼黟县::徐铉::尝闻黟县似桃源，况是优游冠玳筵。遗爱非遥应卧理，祖风犹在好寻仙。朝衣旧识熏香史，禄米初营种秫田。大抵宦游须自适，莫辞离别二三年。
送彭秀才南游::徐铉::问君孤櫂去何之，玉笥春风楚水西。山上断云分翠霭，林间晴云入澄溪。琴心酒趣神相会，道士仙童手共携。他日时清更随计，莫如刘阮洞中迷。
送从兄赴临川幕::徐铉::梁王籍宠就东藩，还召邹枚坐兔园。今日好论天下事，昔年同受主人恩。石头城下春潮满，金柅亭边绿树繁。唯有音书慰离别，一杯相送别无言。
送龚员外赴江州幕::徐铉::烦君更上筑金台，世难民劳藉俊才。自有声名驰羽檄，不妨谈笑奉尊罍。元规楼迥清风满，匡俗山春画障开。莫忘故人离别恨，海潮回处寄书来。
送陈先生之洪井寄萧少卿::徐铉::闻君仙袂指洪厓，我忆情人别路赊。知有欢娱游楚泽，更无书札到京华。云开驿阁连江静，春满西山倚汉斜。此处相逢应见问，为言搔首望龙沙。
和江西萧少卿见寄二首 一::徐铉::亡羊岐路愧司南，二纪穷通聚散三。老去何妨从笑傲，病来看欲懒朝参。离肠似线常忧断，世态如汤不可探。珍重加餐省思虑，时时斟酒压山岚。
和江西萧少卿见寄二首 二::徐铉::身遥上国三千里，名在朝中二十春。金印不须辞入幕，麻衣曾此叹迷津。卷舒由我真齐物，忧喜忘心即养神。世路风波自翻覆，虚舟无计得沉沦。
题紫阳观::徐铉::南朝名士富仙才，追步东卿遂不回。丹井自深桐暗老，祠宫长在鹤频来。岩边桂树攀仍倚，洞口桃花落复开。惆怅霓裳太平事，一函真迹锁昭台。
赠奚道士::徐铉::先生曾有洞天期，犹傍天坛摘紫芝。处世自能心混沌，全真谁见德支离。玉霄尘闭人长在，全鼎功成俗未知。他日飙轮谒茅许，愿同鸡犬去相随。
题白鹤庙::徐铉::平生心事向玄关，一入仙乡似旧山。白鹤泪空晴眇眇，丹沙流涧暮潺潺。尝嗟多病嫌中药，拟问真经乞小还。满洞烟霞互陵乱，何峰台榭是萧闲。
留题仙观::徐铉::瑶坛醮罢晚云开，羽客分飞俗士回。为报移文不须勒，未曾游处待重来。
和陈洗马山庄新泉::徐铉::已开山馆待抽簪，更要岩泉欲洗心。常被松声迷细韵，忽流花片落高岑。便疏浅濑穿莎径，始有清光映竹林。何日煎茶酝香酒，沙边同听暝猿吟。
奉和七夕应令::徐铉::今宵星汉共晶光，应笑罗敷嫁侍郎。斗柄易倾离恨促，河流不尽后期长。静闻天籁疑鸣佩，醉折荷花想艳妆。谁见宣猷堂上宴，一篇清韵振金铛。
又和八日::徐铉::微云疏雨淡新秋，晓梦依稀十二楼。故作别离应有以，拟延更漏共无由。那教人世长多恨，未必天仙不解愁。博望苑中残酒醒，香风佳气独迟留。
和尉迟赞善秋暮僻居::徐铉::登高节物最堪怜，小岭疏林对槛前。轻吹断时云缥缈，夕阳明处水澄鲜。江城秋早催寒事，望苑朝稀足晏眠。庭有菊花尊有酒，若方陶令愧前贤。
和陈赞善致仕还京口::徐铉::海门山下一渔舟，中有高人未白头。已驾安车归故里，尚通闺籍在龙楼。泉声漱玉窗前落，江色和烟槛外流。今日君臣厚终始，不须辛苦画双牛。
陪郑王相公赋筵前垂冰应教依韵::徐铉::窗外虚明雪乍晴，檐前垂霤尽成冰。长廊瓦叠行行密，晚院风高寸寸增。玉指乍拈簪尚愧，金阶时坠磬难胜。晨餐堪醒曹参酒，自恨空肠病不能。
送礼部潘尚书致仕还建安::徐铉::名遂功成累复轻，鲈鱼因起旧乡情。履声初下金华省，帆影看离石首城。化剑津头寻故老，同亭会上问仙卿。冥鸿高举真难事，相送何须泪满缨。
和尉迟赞善病中见寄::徐铉::仙郎移病暑天过，却似冥鸿避罻罗。昼梦乍惊风动竹，夜吟时觉露霑莎。情亲稍喜贫居近，性懒犹嫌上直多。望苑恩深期勿药，青云岐路未蹉跎。
池州陈使君见示游齐山诗因寄::徐铉::往岁曾游弄水亭，齐峰浓翠暮轩横。哀猿出槛心虽喜，伤鸟闻弦势易惊。病后簪缨殊寡兴，老来泉石倍关情。今朝池口风波静，遥贺山前有颂声。
再领制诰和王明府见贺::徐铉::蹇步还依列宿边，拱辰重认旧云天。自嗟多难飘零困，不似当年胆气全。鸡树晚花疏向日，龙池轻浪细含烟。从来不解为身计，一叶悠悠任大川。
和王明府见寄::徐铉::时情世难消吾道，薄宦流年危此身。莫叹京华同寂寞，曾经兵革共漂沦。对山开户唯求静，贳酒留宾不道贫。善政空多尚淹屈，不知谁是解忧民。
和方泰州见寄::徐铉::逐客凄凄重入京，旧愁新恨两难胜。云收楚塞千山雪，风结秦淮一尺冰。置醴筵空情岂尽，投湘文就思如凝。更残月落知孤坐，遥望船窗一点星。
奉使九华山中途遇青阳薛郎中::徐铉::故人相别动相思，此地相逢岂素期。九子峰前闲未得，五谿桥上坐多时。甘泉从幸余知忝，宣室征还子未迟。且饮一杯消别恨，野花风起渐离披。
奉命南使经彭泽::徐铉::远使程途未一分，离心常要醉醺醺。那堪彭泽门前立，黄菊萧疏不见君。
南都遇前嘉鱼刘令言游闽岭作此与之::徐铉::我持使节经韶石，君作闲游过武夷。两地山光成独赏，隔年乡思暗相知。洪厓坛上长岑寂，孺子亭前自别离。珍重分岐一杯酒，强加餐饭数吟诗。
阁皂山::徐铉::殿影高低云掩映，松阴缭绕步徘徊。从今莫厌簪裾累，不是乘轺不得来。
庐陵别朱观先辈::徐铉::桂籍知名有几人，翻飞相续上青云。解怜才子宁唯我，远作卑官尚见君。岭外独持严助节，宫中谁荐长卿文。新诗试为重高咏，朝汉台前不可闻。
文彧少卿文山郎中交好深至二纪已余暌别数年二子长逝奉使岭表途次南康吊孙氏之孤于其家睹文彧手书于僧室慷慨悲叹留题此诗::徐铉::孙家虚坐吊诸孤，张叟僧房见手书。二纪欢游今若此，满衣零泪欲何如。腰间金印从如斗，镜里霜华已满梳。珍重远公应笑我，尘心唯此未能除。
朱处士相与有山水之愿见送至南康作此以别之::徐铉::怜君送我至南康，更忆梅花庾岭芳。多少仙山共游在，愿君百岁尚康强。
严相公宅牡丹::徐铉::但是豪家重牡丹，争如丞相阁前看。凤楼日暖开偏早，鸡树阴浓谢更难。数朵已应迷国艳，一枝何幸上尘冠。不知更许凭栏否，烂熳春光未肯残。
和陈表用员外求酒::徐铉::暑天频雨亦频晴，帘外闲云重复轻。珍重一壶酬绝唱，向风遥想醉吟声。
忆新淦觞池寄孟宾于员外::徐铉::往年淦水驻行轩，引得清流似月圆。自有谿光还碧甃，不劳人力递金船。润滋苔藓欺茵席，声入杉松当管弦。珍重诗人频管领，莫教尘土咽潺潺。
送孟宾于员外还新淦::徐铉::暂来城阙不从容，却佩银鱼隐玉峰。双涧水边欹醉石，九仙台下听风松。题诗翠壁称逋客，采药春畦狎老农。野鹤乘轩云出岫，不知何日再相逢。
又三绝 一::徐铉::时平物茂岁功成，重翟排云到玉京。四海未知春色至，今宵先入九重城。
又三绝 二::徐铉::银烛金炉禁漏移，月轮初照万年枝。造舟已似文王事，卜世应同八百期。
又三绝 三::徐铉::汉主承乾帝道光，天家花烛宴昭阳。六衣盛礼如金屋，彩笔分题似柏梁。
柳枝词十首 一::徐铉::金马辞臣赋小诗，梨园弟子唱新词。君恩还似东风意，先入灵和蜀柳枝。
柳枝词十首 二::徐铉::百草千花共待春，绿杨颜色最惊人。天边雨露年年在，上苑芳华岁岁新。
柳枝词十首 四::徐铉::绿水成文柳带摇，东风初到不鸣条。龙舟欲过偏留恋，万缕轻丝拂御桥。
柳枝词十首 五::徐铉::百尺长条婉麹尘，诗题不尽画难真。凭君折向人间种，还似君恩处处春。
柳枝词十首 六::徐铉::风暖云开晚照明，翠条深映凤皇城。人间欲识灵和态，听取新词玉管声。
柳枝词十首 七::徐铉::醉折垂杨唱柳枝，金城三月走金羁。年年为爱新条好，不觉苍华也似丝。
柳枝词十首 八::徐铉::新春花柳竞芳姿，偏爱垂杨拂地枝。天子遍教词客赋，宫中要唱洞箫词。
柳枝词十首 九::徐铉::凝碧池头蘸翠涟，凤皇楼畔簇晴烟。新词欲咏知难咏，说与双成入管弦。
柳枝词十首 十::徐铉::侍从甘泉与未央，移舟偏要近垂杨。樱桃未绽梅花老，折得柔条百尺长。
奉和宫傅相公怀旧见寄四十韵::徐铉::谢傅功成德望全，鸾台初下正萧然。抟风乍息三千里，感旧重怀四十年。西掖新官同贾马，南朝兴运似开天。文辞职业分工拙，流辈班资让后先。每愧陋容劳刻画，长惭顽石费雕镌。晨趋纶掖吟春永，夕会精庐待月圆。立马有时同草昭，联镳几处共成篇。闲歌柳叶翻新曲，醉咏桃花促绮筵。少壮况逢时世好，经过宁虑岁华迁。云龙得路须腾跃，社栎非材合弃捐。再谒湘江犹是幸，两还宣室竟何缘。已知瑕玷劳磨莹，又有官司重接连。听漏分宵趋建礼，从游同召赴甘泉。云开阊阖分台殿，风过华林度管弦。行止不离宫仗影，衣裾尝惹御炉烟。师资稷契论中礼，依止山公典小铨。多谢天波垂赤管，敢教晨景过华塼。翾飞附骥方经远，巨楫垂风遂济川。玉烛调时钧轴正，台阶平处德星悬。岩廊礼绝威容肃，布素情深友好偏。长拟营巢安大厦，忽惊操钺领中权。吴门日丽龙衔节，京口沙晴鹢画船。盖代名高方赫赫，恋恩心切更乾乾。袁安辞气忠仍恳，吴汉精诚直且专。却许丘明师纪传，更容疏广奉周旋。朱门自得施行马，厚禄何妨食万钱。密疏尚应劳献替，清谈唯见论空玄。东山妓乐供闲步，北牖风凉足晏眠。玄武湖边林隐见，五城桥下櫂洄沿。曾移苑树开红药，新凿家池种白莲。不遣前驺妨野逸，别寻逋客互招延。棋枰寂静陈虚阁，诗笔沉吟劈彩笺。往事偶来春梦里，闲愁因动落花前。青云旧侣嗟谁在，白首亲情倍见怜。尽日凝思殊怅望，一章追叙信精研。韶颜莫与年争竞，世虑须凭道节宣。幸喜书生为将相，定由阴德致神仙。羊公剩有登临兴，尚子都无嫁娶牵。退象天山镇浮竞，起为霖雨润原田。从容自保君臣契，何必扁舟始是贤。
右省仆射相公垂览和诗复贻长句辄次来韵::徐铉::西院春归道思深，披衣闲听暝猿吟。铺陈政事留黄阁，偃息神机在素琴。玉柄暂时疏末座，瑶华频复惠清音。开晴便作东山约，共赏烟霞放旷心。
九日落星山登高::徐铉::秋暮天高稻穟成，落星山上会诸宾。黄花泛酒依流俗，白发满头思古人。岩影晚看云出岫，湖光遥见客垂纶。风烟不改年长度，终待林泉老此身。
十日和张少监::徐铉::重阳高会古平台，吟遍秋光始下来。黄菊后期香未减，新诗捧得眼还开。每因佳节知身老，却忆前欢似梦回。且喜清时屡行乐，是非名利尽悠哉。
御筵送邓王::徐铉::禁里秋光似水清，林烟池影共离情。暂移黄阁只三载，却望紫垣都数程。满座清风天子送，随车甘雨郡人迎。绮霞阁上诗题在，从此还应有颂声。
和张少监晚菊::徐铉::忆共庭兰倚砌裁，柔条轻吹独依隈。自知佳节终堪赏，为惜流光未忍开。采撷也须盈掌握，馨香还解满尊罍。今朝旬假犹无事，更好登临泛一杯。
送冯侍郎::徐铉::闻君竹马戏毘陵，谁道观风自六卿。今日声明光旧物，共看旌斾拥书生。斩蛟桥下谿烟碧，射虎亭边草路清。应念筵中倍离恨，老来偏重十年兄。
又绝句寄题毘陵驿::徐铉::曾持使节驻毘陵，长与州人有旧情。为向驿桥风月道，舍人髭鬓白千茎。
陈侍郎宅观花烛::徐铉::今夜银河万里秋，人言织女嫁牵牛。佩声寥亮和金奏，烛影荧煌映玉钩。座客亦从天子赐，更筹须为主人留。世间盛事君知否，朝下鸾台夕凤楼。
送萧尚书致仕归庐陵::徐铉::江海分飞二十春，重论前事不堪闻。主忧臣辱谁非我，曲突徙薪唯有君。金紫满身皆外物，雪霜垂领便离群。鹤归华表望不尽，玉笥山头多白云。
奉和子龙大监与舍弟赠答之什::徐铉::石渠东观两优贤，明主知臣岂偶然。鸳鹭分行皆接武，金兰同好共忘年。怀恩未遂林泉约，窃位空惭组绶悬。多少深情知不尽，好音相慰强成篇。
和锺大监泛舟同游见示::徐铉::潮沟横趣北山阿，一月三游未是多。老去交亲难暂舍，闲中滋味更无过。谿桥树映行人渡，村径风飘牧竖歌。孤櫂乱流偏有兴，满川晴日弄微波。
奉和御制茱萸::徐铉::台畔西风御果新，芳香精彩丽萧辰。柔条细叶妆治好，紫蒂红芳点缀匀。几朵得陪天上宴，千株长作洞中春。今朝圣藻偏流咏，黄菊无由更敢邻。
蒙恩赐酒旨令醉进诗以谢::徐铉::明光殿里夜迢迢，多病逢秋自寂寥。蜡炬乍传丹凤诏，御题初认白云谣。今宵幸识衢尊味，明日知停入合朝。为感君恩判一醉，不烦辛苦解金貂。
观吉王从谦花烛::徐铉::王门嘉礼万人观，况是新承置醴欢。花烛喧阗丞相府，星辰摇动远游冠。歌声暂阕闻宫漏，云影初开见露盘。帝里佳期频赋颂，长留故事在金銮。
春尽日游后湖赠刘起居::徐铉::今朝湖上送春归，万顷澄波照白髭。
送察院李侍御使庐陵因寄孟员外::徐铉::绣衣乘驿急如星，山水何妨寄野情。肯向九仙台下歇，闲听孟叟醉吟声。
送德迈道人之豫章::徐铉::禅灵桥畔落残花，桥上离情对日斜。顾我乘轩惭组绶，羡师飞锡指烟霞。楼中西岭真君宅，门外南州处士家。莫道空谈便无事，碧云诗思更无涯。
送陈秘监归泉州::徐铉::风满潮沟木叶飞，水边行客驻骖騑。三朝恩泽冯唐老，万里乡关贺监归。世路穷通前事远，半生谈笑此心违。离歌不识高堂庆，特地令人泪满衣。
又听霓裳羽衣曲送陈君::徐铉::清商一曲远人行，桃叶津头月正明。此是开元太平曲，莫教偏作别离声。
又题白鹭洲江鸥送陈君::徐铉::白鹭洲边江路斜，轻鸥按翼满平沙。吾徒来送远行客，停舟为尔长叹息。酒旗鱼艇两无猜，月影芦花镇相得。离筵一曲怨复清，满座销魂鸟不惊。人生不及水禽乐，安用虚名上麟阁。同心携手今如此，金鼎丹砂何寂寞。天涯后会眇难期，从此又应添白髭。愿君不忘分飞处，长保翩翩洁白姿。
同家兄哭乔侍郎::徐锴::诸公长者郑当时，事事无心性坦夷。但是登临皆有作，未尝相见不伸眉。生前适意无过酒，身后遗言只要诗。三日笑谈成理命，一篇投吊尚应知。
和徐鼎臣见寄::包颕::平生中表最情亲，浮世那堪聚散频。谢朓去吟归省阁，刘桢犹自卧漳滨。旧游半似前生事，要路多逢后进人。且喜新吟报强健，明年相望杏园春。
贻耀州将::锺谟::翩翩归尽塞垣鸿，隐隐惊开蛰户虫。渭北离愁春色里，江南家事战尘中。还同逐客纫兰佩，谁听缧囚奏土风。多谢贤侯振吾道，免令搔首泣途穷。
献周世宗::锺谟::三年耀武群雄服，一日回銮万国春。南北通欢永无事，谢恩归去老陪臣。
代京妓越宾荅徐铉::锺谟::一幅轻绡寄海滨，越姑长感昔时恩。欲知别后情多少，点点凭君看泪痕。
寄麻姑仙坛道士::查文徽::别后相思鹤信稀，郡楼南望远峰迷。人归仙洞云连地，花落春林水满溪。白发只应悲镜镊，丹砂犹待寄刀圭。方平车驾今何在，常苦尘中日易西。
赠韩定辞::马彧::燧林芳草绵绵思，尽日相携陟丽谯。别后巏嵍山上望，羡君时复见王乔。
答马彧::韩定辞::崇霞台上神仙客，学辨痴龙艺最多。盛德好将银管述，丽词堪与雪儿歌。
题杨克俭池馆::何昌龄::经旬因雨不重来，门有蛛丝径有苔。再向白莲亭上望，不知花木为谁开。
献江淮郡守卢公::李羽::塞诏东来淝水滨，时情惟望秉陶钧。将军一阵为功业，忍见沙场百战人。
南山池::梁藻::翡翠戏翻荷叶雨，鹭鸶飞破竹林烟。时沽村酒临轩酌，拟摘新茶靠石煎。
嘲庐山道士::陈沆::啖肉先生欲上升，黄云踏破紫云崩。龙腰鹤背无多力，传与麻姑借大鹏。
赠织锦人::李询::札札机声晓复晡，眼穿力尽竟何如。美人一曲成千赐，心里犹嫌花样疏。
后湖::朱存::雷轰叠鼓火翻旗，三异翩翩试水师。惊起黑龙眠不得，狂风猛雨不多时。
和徐舍人九月十一日见寄::陈彦::衡门寂寂逢迎少，不见仙郎向五旬。莫问龙山前日事，菊花开却为闲人。
登游齐山::许坚::星使南驰入楚重，此山偏得驻行踪。落花满地月华冷，寂寞旧山三四峰。
游溧阳下山寺::许坚::地枕吴溪与越峰，前朝恩锡灵泉额。竹林晴见雁塔高，石室曾栖几禅伯。荒碑字没秋苔深，古池香泛荷花白。客有经年说别林，落日啼猿情脉脉。
上舍人徐铉::许坚::几宵烟月锁楼台，欲寄侯门荐下才。满面尘埃人不识，谩随流水出山来。
题茅山观::许坚::常恨清风千载郁，洞天令得恣游遨。松楸古色玉坛静，鸾鹤不来青汉高。茅氏井寒丹已化，玄宗碑断梦仍劳。分明有个长生路，休向红尘叹二毛。
奉元宗命咏苑中白野鹊::王感化::碧岩深洞恣游遨，天与芦花作羽毛。要识此来栖宿处，上林琼树一枝高。
句::王感化::草中误认将军虎，山上曾为道士羊。
咏卧牛::李家明::曾遭宁戚鞭敲角，又被田单火燎身。闲向斜阳嚼枯草，近来问喘为无人。
咏皖公山::李家明::龙舟轻飐锦帆风，正值宸游望远空。回首皖公山色翠，影斜不到寿杯中。
煎茶::成彦雄::岳寺春深睡起时，虎跑泉畔思迟迟。蜀茶倩个云僧碾，自拾枯松三四枝。
松::成彦雄::大夫名价古今闻，盘屈孤贞更出群。将谓岭头闲得了，夕阳犹挂数枝云。
新燕::成彦雄::才离海岛宿江滨，应梦笙歌作近邻。减省雕梁并头语，画堂中有未归人。
会友不至::成彦雄::王孙还是负佳期，玉马追游日渐西。独上郊原人不见，鹧鸪飞过落花溪。
惜花::成彦雄::忘餐为恋满枝红，锦障频移护晚风。客散酒酣归未得，栏边独立月明中。
中秋月::成彦雄::王母妆成镜未收，倚栏人在水精楼。笙歌莫占清光尽，留与溪翁一钓舟。
暮春日宴溪亭::成彦雄::寒食寻芳游不足，溪亭还醉绿杨烟。谁家花落临流树，数片残红到槛前。
晓::成彦雄::列宿回元朝北极，爽神晞露滴楼台。佳人卷箔临阶砌，笑指庭花昨夜开。
夕::成彦雄::台榭沈沈禁漏初，麝烟红蜡透虾须。雕笼鹦鹉将栖宿，不许鸦鬟转辘轳。
露::成彦雄::银河昨夜降醍醐，洒遍坤维万象苏。疑是鲛人曾泣处，满池荷叶捧真珠。
除夜::成彦雄::铜龙看却送春来，莫惜颠狂酒百杯。吟鬓就中专拟白，那堪更被二更催。
元日::成彦雄::戴星先捧祝尧觞，镜里堪惊两鬓霜。好是灯前偷失笑，屠苏应不得先尝。
寒夜吟::成彦雄::洞房脉脉寒宵永，烛影香消金凤冷。猧儿睡魇唤不醒，满窗扑落银蟾影。
柳枝辞九首 一::成彦雄::轻笼小径近谁家，玉马追风翠影斜。爱把长条恼公子，惹他头上海棠花。
柳枝辞九首 二::成彦雄::鹅黄剪出小花钿，缀上芳枝色转鲜。饮散无人收拾得，月明阶下伴秋千。
柳枝辞九首 三::成彦雄::东君爱惜与先春，草泽无人处也新。委嘱露华幷细雨，莫教迟日惹风尘。
柳枝辞九首 四::成彦雄::句践初迎西子年，琉璃为帚扫溪烟。至今不改当时色，留与王孙系酒船。
柳枝辞九首 五::成彦雄::绿杨移傍小亭栽，便拥秾烟拨不开。谁把金刀为删掠，放教明月入窗来。
柳枝辞九首 六::成彦雄::远接关河高接云，雨余洗出半天津。牡丹不用相轻薄，自有清阴覆得人。
柳枝辞九首 七::成彦雄::掩映莺花媚有余，风流才调比应无。朝朝奉御临池上，不羡青松拜大夫。
柳枝辞九首 八::成彦雄::王孙宴罢曲江池，折取春光伴醉归。怪得美人争鬬乞，要他秾翠染罗衣。
柳枝辞九首 九::成彦雄::残照林梢袅数枝，能折醉客上金堤。马娇如练缨如火，瑟瑟阴中步步嘶。
句::成彦雄::莎草放茵深护砌，海榴喷火巧横墙。纹鳞引子跳银海，紫燕呼雏语画梁。
寄禅月大师::周庠::昨日尘游到几家，就中偏省近宣麻。水田铺座时移画，金地谭空说尽沙。傍竹欲添犀浦石，栽松更碾味江茶。有时捻得休公卷，倚柱闲吟见落霞。
寄禅月大师::张格::龙华咫尺断来音，日夕空驰咏德心。禅月字清师号别，寿春诗古帝恩深。画成罗汉惊三界，书似张颠直万金。莫倚名高忘故旧，晓晴闲步一相寻。
赠禅月大师::王锴::长爱吾师性自然，天心白月水中莲。神通力遍恒沙外，诗句名高八米前。寻访不闻朝振锡，修行唯说夜安禅。太平时节俱无事，莫惜时来话草玄。
奉诏赋蜀主降唐::牛希济::满城文武欲朝天，不觉邻师犯塞烟。唐主再悬新日月，蜀王难保旧山川。非干将相扶持拙，自是君臣数尽年。古往今来亦如此，几曾欢笑几潸然。
蜀{马犬}引 一::冯涓::昂藏大步蚕丛国，曲颈微伸高九尺。卓女窥窗莫我知，严仙据案何曾识。
蜀{马犬}引 二::冯涓::自古皆传蜀道难，尔何能过拔蛇山。忽惊登得鸡翁碛，又恐碍著鹿头关。
句::冯涓::不随俗物皆成土，只待良时却补天。釜鱼化作池中物，木履浮为天际船。
从幸秦川赋鸷兽诗::李浩弼::岩下年年自寝讹，生灵餐尽意如何。爪牙众后民随减，溪壑深来骨已多。天子纪纲犹被弄，客人穷独固难过。长途莫怪无人迹，尽被山王棱杀他。
批子弟理旧居状::杨玢::四邻侵我我从伊，毕竟须思未有时。试上含元殿基望，秋风秋草正离离。
登慈恩寺塔::杨玢::紫云楼下曲江平，鸦噪残阳麦陇青。莫上慈恩最高处，不堪看又不堪听。
遣歌妓::杨玢::垂老无端用意乖，谁知道侣厌清斋。如今又采蘼芜去，辜负张君绣靸鞋。
从幸秦川过白卫献诗::韩昭::吾王巡狩为安边，此去秦亭尚数千。夜照路岐山店火，晓通消息戍瓶烟。为云巫峡虽神女，跨凤秦楼是谪仙。八骏似龙人似虎，何愁飞过大漫天。
记皂江堕水事::杨鼎夫::青城山峭皂江寒，欲度当时作等闲。櫂逆狂风趋近岸，舟逢怪石碎前湾。手携弱杖仓皇处，命出洪涛顷刻间。今日深恩无以报，令人羞记雀衔环。
题张道隐太山祠画龙::蒋贻恭::世人空解竞丹青，惟子通玄得墨灵。应有鬼神看下笔，岂无风雨助成形。威疑喷浪归沧海，势欲拏云上杳冥。静闭绿堂深夜后，晓来帘幕似闻腥。
咏蚕::蒋贻恭::辛勤得茧不盈筐，灯下缫丝恨更长。着处不知来处苦，但贪衣上绣鸳鸯。
感秃鹙潜吟::顾敻::昔日曾看瑞应图，万般祥端不如无。摩诃池上分明见，仔细看来是那鹕。
与杜光庭::张令问::试问朝中为宰相，何如林下作神仙。一壶美酒一炉药，饱听松风白昼眠。
同刘侍郎咏笋::徐光溥::迸出班犀数十株，更添幽景向蓬壶。出来似有凌云势，用作丹梯得也无。
大游仙诗::欧阳炯::赤城霞起武陵春，桐柏先生解守真。白石桥高曾纵步，朱阳馆静每存神。囊中隐诀多仙术，肘后方书济俗人。自领蓬莱都水监，只忧沧海变成尘。
杨柳枝::欧阳炯::软碧摇烟似送人，映花时把翠蛾嚬。青青自是风流主，慢飒金丝待洛神。
句::欧阳炯::古人重到今人爱，万局都无一局同。
同徐学士咏笋::刘羲叟::徐徐出土非人种，枝叶难投日月壶。为是因缘生此地，从他长养譬如无。
劝王氏入贡宠予以官作辞命篇::詹敦仁::争霸图王事总非，中原失统可伤悲。从来宾主如邮传，胜负干戈似局棋。周粟纵荣宁忍食，葛庐频顾谩劳思。江山有待早归去，好向鹪林择一枝。
余迁泉山城留侯招游郡圃作此::詹敦仁::当年巧匠制茅亭，台馆翚飞匝郡城。万灶貔貅戈甲散，千家罗绮管弦鸣。柳腰舞罢香风度，花脸妆匀酒晕生。试问亭前花与柳，几番衰谢几番荣。
留侯受南唐节度使知郡事辟予为属以诗谢之::詹敦仁::晋江江畔趁春风，耕破云山几万重。两足一犂无外事，使君何啻五侯封。
遣子访刘乙::詹敦仁::扫石耕山旧子真，布衣草履自随身。石崖壁立题诗处，知是当年凤阁人。
追和秦隐君辞荐之韵上陈侯乞归凤山::詹琲::谁言悦口是甘肥，独酌鹅儿啖翠微。蝇利薄于青纸扇，羊裘煖甚紫罗衣。心随倦鸟甘栖宿，目送征鸿远奋飞。击壤太平朝野客，凤山深处□生辉。
云::幸夤逊::因登巨石知来处，勃勃元生绿藓痕。静即等闲藏草木，动时顷刻遍乾坤。横天未必朋元恶，捧日还曾瑞至尊。不独朝朝在巫峡，楚王何事谩劳魂。
句::幸夤逊::苦教作镇居中国，争得泥金在泰山。才闻暖律先偷眼，既待和风始展眉。蒙君知重惠琼实，薄起金刀钉玉深。嚼处春冰敲齿冷，咽时雪液沃心寒。深妆玉瓦平无垅，乱拂芦花细有声。日回禽影穿疏木，风递猿声入小楼。
诗::丁元和::九重天子人中贵，五等诸侯阃外尊。争似布衣云水客，不将名字挂乾坤。
咏蜀都城上芙蓉花::张立::四十里城花发时，锦囊高下照坤维。虽妆蜀国三秋色，难入豳风七月诗。
又咏蜀都城上芙蓉花::张立::去年今日到城都，城上芙蓉锦绣舒。今日重来旧游处，此花憔悴不如初。
句::张立::朝廷不用忧巴蜀，称霸何曾是蜀人。
送休公归衡::刘昭禹::草履初登南岳船，铜瓶犹贮北山泉。衡阳旧寺春归晚，门锁寒潭几树蝉。
铜柱辞::李宏皋::招灵铸柱垂英烈，手执干戈征百越。诞今铸柱庇黔黎，指画风雷开五溪。五溪之险不足恃，我旅争登若平地。五溪之众不足平，我师轻蹑如春冰。溪人畏威思纳质，弃污归明求立誓。誓山川兮告鬼神，保子孙兮千万春。
句::何仲举::碧云章句才离手，紫府神仙尽点头。树迎高鸟归深野，云傍斜阳过远山。
宫词::徐仲雅::内人晓起怯春寒，轻揭珠帘看牡丹。一把柳丝收不得，和风搭在玉栏杆。
句::徐仲雅::屋面尽生人耳朵，篱头多是老翁须。平分造化双苞去，拆破春风两面开。云路半开千里月，洞门斜掩一天春。凿开青帝春风国，移下姮娥夜月楼。珠玑影冷偏黏草，兰麝香浓却损花。山色晓堆罗黛雨，草梢春戛麝香风。衰兰寂寞含愁绿，小杏妖娆弄色红。旁搜水脉湘心满，遍揭泉根梵底通。水□滴残青□瘦，石脂倾尽白云空。深浦送回芳草日，急滩牵断绿杨风。藕梢逆入银塘里，蘋迹潜来玉井中。败菊篱疏临野渡，落梅村冷隔江枫。剪开净涧分苗稼，划破涟漪下钓筒。
句::伍彬::稚子出看莎径没，渔翁来报竹桥流。踪迹未辞鸳鹭客，梦魂先到鹧鸪村。
题邓真人遗址::王元::三千功满仙升去，留得山前旧隐基。但见白云长掩映，不知浮世几兴衰。松稍风触霓旌动，棕叶霜霑鹤翅垂。近代无人寻异事，野泉喷月泻秋池。
梦仙谣::廖融::琪木扶疏系辟邪，麻姑夜宴紫皇家。银河旌节摇波影，珠阁笙箫吸月华。翠凤引游三岛路，赤龙齐驾五云车。星稀犹倚虹桥立，拟就张骞搭汉槎。
退宫妓::廖融::神仙风格本难俦，曾从前皇翠辇游。红踯躅繁金殿暖，碧芙蓉笑水宫秋。宝筝钿剥阴尘覆，锦帐香消画烛幽。一旦色衰归故里，月明犹梦按梁州。
赠廖融::王正己::病起正当秋阁迥，酒醒迎对夜涛寒。炉中药熟分僧饭，枕上琴闲借客弹。
句::王正己::洗盂秋涧日华动，捣药夜坐秋气深。
竹枝词二首 一::孙光宪::门前春水白蘋花，岸上无人小艇斜。商女经过江欲暮，散抛残食饲神鸦。
竹枝词二首 二::孙光宪::乱绳千结绊人深，越罗万丈表长寻。杨柳在身垂意绪，藕花落尽见莲心。
杨柳枝词四首 一::孙光宪::阊门风暖落花干，飞遍江城雪不寒。独有晚来临水驿，闲人多凭赤栏干。
杨柳枝词四首 二::孙光宪::有池有榭即蒙蒙，浸润翻成长养功。恰似有人长点检，著行排立向春风。
杨柳枝词四首 三::孙光宪::根柢虽然傍浊河，无妨终日近笙歌。毵毵金带谁堪比，还共黄莺不较多。
杨柳枝词四首 四::孙光宪::万株枯槁怨亡隋，似吊吴台各自垂。好是淮阴明月里，酒楼横笛不胜吹。
采莲::孙光宪::菡萏香连十顷陂，小姑贪戏采莲迟。晚来弄水船头湿，更脱红裙裹鸭儿。
八拍蛮::孙光宪::孔雀尾拖金线长，怕人飞起入丁香。越女沙头争拾翠，相呼归去背斜阳。
咏蒲鞋::刘章::吴江浪浸白蒲春，越女初挑一样新。才自绣窗离玉指，便随罗袜上香尘。石榴裙下从容久，玳瑁筵前整顿频。今日高楼鸳瓦上，不知抛掷是何人。
荆台道院::梁震::桑田一变赋归来，爵禄焉能凂我哉。黄犊依然花竹外，清风万古凛荆台。
题郑山人郊居::杨夔::谷口今逢避世才，入门潇洒绝尘埃。渔舟下钓乘风去，药酝留宾待月开。数片石从青嶂得，一条泉自白云来。竹轩相对无言语，尽日南山不欲回。
题宣州延庆寺益公院::杨夔::嘿坐能除万种情，腊高兼有赐衣荣。讲经旧说倾朝听，登殿曾闻降辇迎。幽迳北连千嶂碧，虚窗东望一川平。长年门外无尘客，时见元戎驻斾旌。
寄当阳袁皓明府::杨夔::高人为县在南京，竹遶琴堂水遶城。地古既资携酒兴，务闲偏长看山情。松轩待月僧同坐，药圃寻花鹤伴行。百里甚堪留惠爱，莫教空说鲁恭名。
送杜郎中入茶山修贡::杨夔::一道澄澜彻底清，仙郎轻棹出重城。采蘋虚得当时称，述职那同此日荣。剑戟步经高障黑，绮罗光动百花明。谢公携妓东山去，何似乘春奉昭行。
送郑谷::杨夔::春江潋潋清且急，春雨蒙蒙密复疏。一曲狂歌两行泪，送君兼寄故乡书。
游西湖::沈韬文::□□□□□□□，菰米蘋花似故乡。不是不归归未得，好风明月一思量。
赠和龙妙空禅师::王继勋::白面山南灵庆院，茅斋道者雪峰禅。只栖云树两三亩，不下烟萝四五年。猿鸟认声呼唤易，龙神降伏住持坚。谁知今日秋江畔，独步医王阐法筵。
题建造寺::王继勋::曾看画图劳健羡，如今亲见画犹麄。减除天半石初泐，欠却几株松未枯。题像阁人渔浦叟，集生台鸟谢城乌。我来一听支公论，自是吾身幻得吾。
和赠和龙妙空禅师::夏鸿::翰林遗迹镜潭前，孤峭高僧此处禅。出为信门兴化日，坐当吾国太平年。身同莹澈尼珠净，语并锋铓慧剑坚。道果已圆名已遂，即看千匝遶香筵。
题青草湖神祠::刘山甫::坏墙风雨几经春，草色盈庭一座尘。自是神明无感应，盛衰何得却由人。
汉宗庙乐舞辞::张昭::高庙明灵再启图，金根玉辂幸神都。巢阿丹凤衔书命，入昴飞星献宝符。正抚薰弦娱赤子，忽登仙驾泣苍梧。荐樱鹤馆笳箫咽，酌鬯金楹剑珮趋。星俎云罍兼鲁礼，朱干象箾杂巴渝。氤氲龙麝交青琐，髣髴锡銮下蘂珠。荐豆奉觞亲玉几，配天合祖耀璿枢。受厘饮酒皇欢洽，仰俟余灵泰九区。
农家::颜仁郁::夜半呼儿趁晓耕，羸牛无力渐艰行。时人不识农家苦，将谓田中谷自生。
山居::颜仁郁::柏树松阴覆竹斋，罢烧药灶纵高怀。世间应少山间景，云遶青松水遶堦。
春日寓感::王延彬::两衙前后讼堂清，软锦披袍拥鼻行。雨后绿苔侵履迹，春深红杏锁莺声。因携久酝松醪酒，自煮新抽竹笋羹。也解为诗也为政，侬家何似谢宣城。
哭徐夤::王延彬::延寿溪头叹逝波，古今人事半销磨。昔除正字今何在，所谓人生能几何。
塞上 一::谭用之::秋风汉北雁飞天，单骑那堪遶贺兰。碛暗更无岩树影，地平时有野烧瘢。貂披寒色和衣冷，剑佩胡霜隔匣寒。早晚横戈似飞尉，拥旄深入异田单。
塞上 二::谭用之::钵略城边日欲西，游人却忆旧山归。牛羊集水烟黏步，雕鹗盘空雪满围。猎骑静逢边气薄，戍楼寒对暮烟微。横行总是男儿事，早晚重来似汉飞。
赠索处士::谭用之::不将桂子种诸天，长得寻君水石边。玄豹夜寒和雾隐，骊龙春暖抱珠眠。山中宰相陶弘景，洞里真人葛稚川。一度相思一惆怅，水寒烟澹落花前。
别雒下一二知己::谭用之::金鼎光辉照雪袍，雒阳春梦忆波涛。尘埃满眼人情异，风雨前程马足劳。接塞峨眉通蜀险，过山仙掌倚秦高。别来无限幽求子，应笑区区味六韬。
约张处士游梁::谭用之::莫学区区老一经，夷门关吏旧书生。晋朝灭后无中散，韩国亡来绝上卿。龙变洞中千谷冷，剑横天外八风清。好携长策干时去，免逐渔樵度太平。
送友人归青社::谭用之::雕鹗途程在碧天，彩衣东去复何言。二千宾客旧知己，十二山河新故园。吟看桂生溪月上，醉听鲲化海涛翻。好期圣代重相见，莫学袁生老竹轩。
送丁道士归南中::谭用之::孤云无定鹤辞巢，自负焦桐不说劳。服药几年期碧落，验符何处咒丹毫。子陵山晓红云密，青草湖平雪浪高。从此人稀见踪迹，还应选地种仙桃。
月夜怀寄友人::谭用之::剑气徒劳望斗牛，故人别后阻仙舟。残春谩道深倾酒，好月那堪独上楼。何处是非随马足，由来得丧白人头。清风未许重携手，几度高吟寄水流。
忆南中::谭用之::碧江头与白云门，别后秋霜点鬓根。长记学禅青石寺，最思共醉落花村。林间竹有湘妃泪，窗外禽多杜宇魂。未棹扁舟重回首，采薇收橘不堪论。
寄友人::谭用之::病多慵引架书看，官职无才思已阑。穴凤瑞时来却易，人龙别后见何难。琴樽风月闲生计，金玉松筠旧岁寒。早晚烟村碧江畔，挂罾重对蓼花滩。
别江上一二友生::谭用之::国风千载务重华，须逐浮云背若耶。无地可归堪种玉，有天教上且乘槎。白纶巾卸苏门月，红锦衣裁御苑花。他日成都却回首，东山看取谢鲲家。
寄岐山林逢吉明府::谭用之::岐山高与陇山连，制锦无私服晏眠。鹦鹉语中分百里，凤凰声里过三年。秦无旧俗云烟媚，周有遗风父老贤。莫役生灵种杨柳，一枝枝折灞桥边。
感怀呈所知::谭用之::十年流落赋归鸿，谁傍昏衢驾烛龙。竹屋乱烟思梓泽，酒家疏雨梦临邛。千年别恨调琴懒，一片年光览镜慵。早晚休歌白石烂，放教归去卧群峰。
江上闻笛::谭用之::谁为梅花怨未平，一声高唤百龙惊。风当阊阖庭初静，月在姑苏秋正明。曲尽绿杨涵野渡，管吹青玉动江城。临流不欲殷勤听，芳草王孙旧有情。
寄孟进士::谭用之::依旧池边草色芳，故人何处忆山阳。书回科斗江帆暮，曲罢驺虞海树苍。吟望晓烟思桂渚，醉依残月梦余杭。别来南国知谁在，空对襜褕一断肠。
寄阎记室::谭用之::织锦歌成下翠微，岂劳西去问搘机。未开水府珠先见，不掘丰城剑自辉。鳌逐玉蟾攀桂上，马随青帝踏花归。相逢半是云霄客，应笑歌牛一布衣。
幽居寄李祕书::谭用之::几年帝里阻烟波，敢向明时叩角歌。看尽好花春卧稳，醉残红日夜吟多。印开夕照垂杨柳，画破寒潭老芰荷。昨夜前溪有龙鬬，石桥风雨少人过。
贻钓鱼李处士::谭用之::罢吟鹦鹉草芊芊，又泛鸳鸯水上天。一棹冷涵杨柳雨，片帆香挂芰荷烟。绿摇江澹萍离岸，红点云疏橘满川。何处邈将归画府，数茎红蓼一渔船。
河桥楼赋得群公夜䜩::谭用之::芙蓉帘幕扇秋红，蛮府新郎夜䜩同。满座马融吹笛月，一楼张翰过江风。杯黏紫酒金螺重，谈转雕珰玉麈空。深荷良宵慰憔悴，德星池馆在江东。
寄左先辈::谭用之::狂歌白鹿上青天，何似兰塘钓紫烟。万卷祖龙坑外物，一泓孙楚耳中泉。翩翾蛮榼薰晴浦，毂辘鱼车响夜船。学取青莲李居士，一生杯酒在神仙。
贻费道人::谭用之::谁如南浦傲烟霞，白葛衣青称帽纱。碧玉蜉蝣迎客酒，黄金毂辘钓鱼车。吟歌云鸟归樵谷，卧爱神仙入画家。他日凤书何处觅，武陵烟树半桃花。
寄许下前管记王侍御::谭用之::昔年南去得娱宾，顿逊杯前共好春。螘泛羽觞蛮酒腻，凤衔瑶句蜀笺新。花怜游骑红随辔，草恋征车碧遶轮。别后青青郑南陌，不知风月属何人。
秋日圃田送人随计::谭用之::仆射陂前是传邮，去程雕鹗弄高秋。吟抛芍药裁诗圃，醉下茱萸饮酒楼。向日迥飞驹皎皎，临风谁和鹿呦呦。明年二月仙山下，莫遣桃花逐水流。
途次宿友人别墅::谭用之::千里崤函一梦劳，岂知云馆共萧骚。半帘绿透偎寒竹，一榻红侵坠晚桃。蛮酒客稀知味长，蜀琴风定觉弦高。感君岩下闲招隐，细缕金盘鲙错刀。
春日期巢湖旧事::谭用之::暖掠红香燕燕飞，五云仙珮晓相携。花开鹦鹉韦郎曲，竹亚虬龙白帝溪。富贵万场归紫酒，是非千载逐芳泥。不知多少开元事，露泣春丛向日低。
再游韦曲山寺::谭用之::鹊岩烟断玉巢欹，罨画春塘太白低。马踏翠开垂柳寺，人耕红破落花蹊。千年胜概咸原上，几代荒凉绣岭西。碧吐红芳旧行处，岂堪回首草萋萋。
寄徐拾遗::谭用之::长竿一系白龙吟，谁和驺虞发素琴。野客碧云魂易断，故人芳草梦难寻。天从补后星辰稳，海自潮来岛屿深。好向明庭拾遗事，莫教玄豹老泉林。
秋宿湘江遇雨::谭用之::江上阴云锁梦魂，江边深夜舞刘琨。秋风万里芙蓉国，暮雨千家薜荔村。乡思不堪悲橘柚，旅游谁肯重王孙。渔人相见不相问，长笛一声归岛门。
贻南康陈处士陶::谭用之::白玉堆边蒋迳横，空涵二十四滩声。老无征战轩辕国，贫有茅茨帝舜城。丹凤昼飞群木冷，一龙秋卧九江清。时人莫笑非经济，还待中原致太平。
渭城春晚::谭用之::秦树朦胧春色微，香风烟煖树依依。边城夜静月初上，芳草路长人未归。折柳且堪吟晚槛，弄花何处醉残晖。钓乡千里断消息，满目碧云空自飞。
山中春晚寄贾员外::谭用之::不随黄鹤起烟波，应笑无成返薜萝。看尽好花春卧稳，醉残红日夜吟多。高添雅兴松千尺，暗养清音竹数科。珍重仙曹旧知己，往来星骑一相过。
贻净居寺新及第::谭用之::秋池云下白莲香，池上吟仙寄竹房。闲颂国风文字古，静消心火梦魂凉。三春蓬岛花无限，八月银河路更长。此境空门不曾有，从头好语与医王。
江边秋夕::谭用之::千锺紫酒荐菖蒲，松岛兰舟潋滟居。曲内橘香江客笛，字中岚气岳僧书。吟期汗漫驱金虎，坐约丹青跨玉鱼。七色花虬一声鹤，几时乘兴上清虚。
送僧中孚南归::谭用之::琵琶峡口月溪边，玉乳头佗忆旧川。一锡冷涵兰径路，片帆香挂橘洲烟。苔封石锦栖霞室，水迸衣珠喷玉蝉。莫道翩翩去如梦，本来吟鸟在林泉。
江馆秋夕::谭用之::耿耿银河雁半横，梦欹金碧辘轳轻。满窗谢练江风白，一枕齐纨海月明。杨柳败梢飞叶响，芰荷香柄折秋鸣。谁人更唱阳关曲，牢落烟霞梦不成。
秋夜同友人话旧::谭用之::露下银河雁度频，囊中垆火几时真。数茎白发生浮世，一盏寒灯共故人。云外簟凉吟峤月，岛边花暖钓江春。何当归去重携手，依旧红霞作近邻。
古剑::谭用之::铸时天匠待英豪，紫焰寒星匣倍牢。三尺何年拂尘土，四溟今日绝波涛。雄应垓下收蛇阵，滞想溪头伴豹韬。惜是真龙懒抛掷，夜来冲斗气何高。
寄王侍御::谭用之::鸟尽弓藏良可哀，谁知归钓子陵台。炼多不信黄金耗，吟苦须惊白发催。喘月吴牛知夜至，嘶风胡马识秋来。燕歌别后休惆怅，黍已成畦菊已开。
别何处士陵俊老::谭用之::三皇上人春梦醒，东侯老大麒麟生。洞连龙穴全山冷，窗透鳌波尽室清。计拙耻居岩麓老，气狂惭与斗牛平。谁人为向青编上，直傍巢由写一名。
句::谭用之::流水物情谙世态，落花春梦压尘劳。织槛锦纹苔乍结，堕书花印菊初残。光阴老去无成事，富贵不来争奈何。眠云无限好知己，应笑不归花满樽。
湖口县::王周::柴桑分邑载图经，屈曲山光展画屏。最是芦洲东北望，人家残照隔烟汀。
岳州众湖阻风二首 一::王周::众湖湖口系兰船，睡起中餐又却眠。风伯如何解回怒，数宵樯倚碧芦烟。
岳州众湖阻风二首 二::王周::偶系扁舟枕绿莎，旋移深处避惊波。晓来闲共渔人话，此去巴陵路几多。
问春::王周::游丝垂幄雨依依，枝上红香片片飞。把酒问春因底意，为谁来后为谁归。
春荅::王周::花枝千万趁春开，三月瓓珊即自回。剩向东园种桃李，明年依旧为君来。
西塞山二首 一::王周::西塞名山立翠屏，浓岚横入半江青。千寻铁鏁无由问，石壁空存道者形。
西塞山二首 二::王周::匹妇顽然莫问因，匹夫何去望千春。翻思岵屺传诗什，举世曾无化石人。
石首山::王周::首出崔嵬占上游，迥存浓翠向荆州。空闻别有回山力，却见长江曲尺流。
宿疏陂驿::王周::秋染棠梨叶半红，荆州东望草平空。谁知孤宦天涯意，微雨萧萧古驿中。
再经秭归二首 一::王周::总角曾随上峡船，寻思如梦可凄然。夜来孤馆重来宿，枕底滩声似旧年。
再经秭归二首 二::王周::秭归城邑昔曾过，旧识无人奈老何。独有凄清难改处，月明闻唱竹枝歌。
巫山公署壁有无名氏戏书二韵::王周::南陵直上路盘盘，平地凌云势万端。堪笑巴民不厌足，更嫌山少画山看。
会哙岑山人::王周::渝州江上忽相逢，说隐西山最上峰。略坐移时又分别，片云孤鹤一枝筇。
小园桃李始花偶以成咏::王周::桃李栽成艳格新，数枝留得小园春。半红半白无风雨，随分夭容解笑人。
夔州病中::王周::隐几经旬疾未痊，孤灯孤驿若为眠。郡楼昨夜西风急，一一更筹到枕前。
路次覆盆驿::王周::曾上青泥蜀道难，架空成路入云寒。如何却向巴东去，三十六盘天外盘。
藕池阻风寄同行抚牧裘驾::王周::船樯相望荆江中，岸芦汀树烟蒙蒙。路闻堤缺水如箭，未知何日生南风。
无题二首 一::王周::冰雪肌肤力不胜，落花飞絮遶风亭。不知何事秋千下，蹙破愁眉两点青。
无题二首 二::王周::梨花如雪已相迷，更被惊乌半夜啼。帘卷玉楼人寂寂，一钩新月未沈西。
泊巴东::王周::偶泊巴东古县前，宦情乡思两绵绵。不堪蜡炬烧残泪，雨打船窗半夜天。
道中未开木杏花::王周::粉英香萼一般般，无限行人立马看。村女浴蚕桑柘绿，枉将颜色忍春寒。
淘金碛::王周::画船晚过淘金碛，不见黄金惟见石。犹恐黄金价未高，见得锱铢几多力。
施南路偶书::王周::大石岭南梅欲发，南陵陂上雪初飞。苦无酒解愁成阵，又附兰桡向秭归。
大石岭驿梅花::王周::仙中姑射接瑶姬，成阵清香拥路岐。半出驿墙谁画得，雪英相倚两三枝。
游仙都观::王周::冷杉枯柏路盘空，毛发生寒略略风。两汉真仙在何处，巡香行遶蘂珠宫。
巫山庙::王周::庙前溪水流潺潺，庙中修竹声珊珊。襄王一梦杳难问，晚晴天气归云闲。
下瞿塘寄时同年::王周::春寒天气下瞿塘，大壤溪前柳线长。须信孤云是孤宦，莫将乡思附归艎。
和杜运使巴峡地暖节物与中土异黯然有感诗三首 一::王周::随柳参差破绿芽，此中依约欲飞花。春光是处伤离思，何况归期未有涯。
和杜运使巴峡地暖节物与中土异黯然有感诗三首 二::王周::始看菊蘂开篱下，又见梅花寄岭头。揽辔巴西官局冷，几凭春酒沃乡愁。
和杜运使巴峡地暖节物与中土异黯然有感诗三首 三::王周::花品姚黄冠洛阳，巴中春早羡孤芳。不知别有栽培力，流咏新诗与激昂。
施南太守以猿儿为寄作诗答之::王周::虞人初获酉江西，长臂难将意马齐。今日未啼头已白，不堪深入白云啼。
贵游::刘兼::绣衣公子宴池塘，淑景融融万卉芳。珠翠照天春未老，管弦临水日初长。风飘柳线金成穗，雨洗梨花玉有香。醉后不能离绮席，拟凭青帝系斜阳。
梦归故园 一::刘兼::桐叶飞霜落井栏，菱花藏雪助衰颜。夜窗飒飒摇寒竹，秋枕迢迢梦故山。临水钓舟横荻岸，隔溪禅侣启柴关。觉来依旧三更月，离绪乡心起万端。
梦归故园 二::刘兼::旧馆秋寒夜梦长，水帘疏影入回塘。宦情率尔拖鱼艇，客恨依然在燕梁。白鹭独飘山面雪，红蕖全谢镜心香。起来不语无人会，醉倚东轩半夕阳。
蜀都春晚感怀::刘兼::蜀都春色渐离披，梦断云空事莫追。宫阙一城荒作草，王孙犹自醉如泥。谁家玉笛吹残照，柳市金丝拂旧堤。可惜锦江无锦濯，海棠花下杜鹃啼。
对雨::刘兼::幽庭凝碧亦涟漪，檐霤声繁聒梦归。半岫金乌才委照，一川石燕又交飞。濯枝霡霂榴花吐，吹渚飘飖暑气微。因忆故园闲钓处，苍苔斑驳满渔矶。
春霁::刘兼::春霁江山似画图，醉垂鞭袂出康衢。猖狂乱打貔貅鼓，懒慢迟修鸳鹭书。老色渐来欺鬓发，闲晴将欲傲簪裾。苔钱遍地知多少，买得花枝不落无。
秋夕书怀 一::刘兼::荒僻淹留岁已深，解龟无计恨难任。守方半会蛮夷语，贺厦全忘燕雀心。夜静倚楼悲月笛，秋寒欹枕泣霜砧。宦情总逐愁肠断，一箸鲈鱼直万金。
秋夕书怀 二::刘兼::直气从来不入时，掩关慵更钓磻溪。斯文未丧宣尼叹，吾道将穷阮籍悲。轻粉覆霜凝夜砌，乱金铺菊织秋篱。南阳卧久无人问，薄命非才有可疑。
春霄::刘兼::春云春日共朦胧，满院梨花半夜风。宿酒未醒珠箔卷，艳歌初阕玉楼空。五湖范蠡才堪重，六印苏秦道不同。再取素琴聊假寐，南柯灵梦莫相通。
秋夕书怀呈戎州郎中 一::刘兼::素律初回枕簟凉，松风飘泊入华堂。谭鸡寂默纱窗静，梦蝶萧条玉漏长。归去水云多阻隔，别来情绪足悲伤。霜砧月笛休相引，只有离襟泪两行。
秋夕书怀呈戎州郎中 二::刘兼::风送秋荷满鼻香，竹声敲玉近虚廊。梦回故国情方黯，月过疏帘夜正凉。菱镜也知移艳态，锦书其奈隔年光。鸾胶处处难寻觅，断尽相思寸寸肠。
晚楼寓怀::刘兼::薄暮疏林宿鸟还，倚楼垂袂复凭栏。月沈江底珠轮净，云锁峰头玉叶寒。刘毅暂贫虽壮志，冯唐将老自低颜。无言独对秋风立，拟把朝簪换钓竿。
征妇怨::刘兼::金闺寂寞罢妆台，玉箸阑干界粉腮。花落掩关春欲暮，月圆欹枕梦初回。鸾胶岂续愁肠断，龙剑难挥别绪开。曾寄锦书无限意，塞鸿何事不归来。
对镜::刘兼::青镜重磨照白须，白须撚闲意何如。故园迢遰千山外，荒郡淹留四载余。风送竹声侵枕簟，月移花影过庭除。秋霜满领难消释，莫读离骚失意书。
春燕::刘兼::多时窗外语呢喃，只要佳人卷绣帘。大厦已成须庆贺，高门频入莫憎嫌。花间舞蝶和香趁，江畔春泥带雨衔。栖息数年情已厚，营巢争肯傍他檐。
春晚寓怀::刘兼::一承兑泽莅方州，八度春光照郡楼。好景几将官吏醉，名山时领管弦游。空花任尔频侵眼，老雪从他渐满头。归去杜陵池阁在，只能欢笑不能愁。
中春宴游::刘兼::二月风光似洞天，红英翠萼簇芳筵。楚王云雨迷巫峡，江令文章媚蜀笺。歌黛入颦春袖敛，舞衣新绣晓霞鲜。酒阑香袂初分散，笑指渔翁钓暮烟。
送从弟舍人入蜀::刘兼::嘉陵江畔饯行车，离袂难分十里余。慷慨莫夸心似铁，留连不觉泪成珠。风光川谷梅将发，音信云天雁未疏。立马举鞭无限意，会稀别远拟何如。
新回车院筵上作::刘兼::回车院子未回车，三载疲民咏袴襦。借寇已承英主诏，乞骸须上老臣书。黄金蜀柳笼朱户，碧玉湘筠映绮疏。因问满筵诗酒客，锦江何处有鲈鱼。
寄长安郑员外::刘兼::屈指良交十四人，隙驹风烛渐为尘。当初花下三秦客，只有天涯二老身。乘醉几同游北内，寻芳多共谒东邻。此时阻隔关山远，月满江楼泪满巾。
咸阳怀古::刘兼::高秋咸镐起霜风，秦汉荒陵树叶红。七国鬬鸡方贾勇，中原逐鹿更争雄。南山漠漠云常在，渭水悠悠事旋空。立马举鞭遥望处，阿房遗址夕阳东。
春怨::刘兼::绣林红岸落花钿，故去新来感自然。绝塞杪春悲汉月，长林深夜泣缃弦。锦书雁断应难寄，菱镜鸾孤貌可怜。独倚画屏人不会，梦魂才别戍楼边。
登楼寓望::刘兼::凭高多是偶汍澜，红叶何堪照病颜。万叠云山供远恨，一轩风物送秋寒。背琴鹤客归松径，横笛牛童卧蓼滩。独倚郡楼无限意，夕阳西去水东还。
江岸独步::刘兼::醉卓寒筇傍水行，渔翁不会独吟情。龟能顾印谁相重，鹤偶乘轩自可轻。簪组百年终长物，文章千古亦虚名。是非得丧皆闲事，休向南柯与梦争。
江楼望乡寄内::刘兼::独上江楼望故乡，泪襟霜笛共凄凉。云生陇首秋虽早，月在天心夜已长。魂梦只能随蛱蝶，烟波无计学鸳鸯。蜀笺都有三千幅，总写离情寄孟光。
命妓不至::刘兼::琴中难挑孰怜才，独对良宵酒数杯。苏子黑貂将已尽，宋弘青鸟又空回。月穿净牖霜成隙，风卷残花锦作堆。欹枕梦魂何处去，醉和春色入天台。
宣赐锦袍设上赠诸郡客::刘兼::十月芙蓉花满枝，天庭驿骑赐寒衣。将同玉蝶侵肌冷，也遣金鹏遍体飞。夜卧始知多忝窃，昼行方觉转光辉。深冬若得朝丹阙，太华峰前衣锦归。
晨鸡::刘兼::朱冠金距彩毛身，昧爽高声已报晨。作瑞莫惭先贡楚，擅场须信独推秦。淮南也伴升仙犬，函谷曾容借晓人。此日卑栖随饮啄，宰君驱我亦相驯。
芳春::刘兼::微雨微风隔昼帘，金炉檀炷冷慵添。桃花满地春牢落，柳絮成堆雪弃嫌。宝瑟不能邀卓氏，彩毫何必梦江淹。宦情归兴休相挠，隼斾渔舟总未厌。
春游 一::刘兼::柳成金穗草如茵，载酒寻花共赏春。先入醉乡君莫问，十年风景在三秦。
春游 二::刘兼::摇摇离绪不能持，满郡花开酒熟时。羞听黄莺求善友，强随绿柳展愁眉。隔云故国山千叠，傍水芳林锦万枝。圣主未容归北阙，且将勤俭抚南夷。
重阳感怀 一::刘兼::重阳不忍上高楼，寒菊年年照暮秋。万叠故山云总隔，两行乡泪血和流。黄茅莽莽连边郡，红叶纷纷落钓舟。归计未成年渐老，茱萸羞戴雪霜头。
重阳感怀 二::刘兼::载花乘酒上高山，四望秋空八极宽。蜀国江山存不得，刘家豚犬取何难。张仪旧壁苍苔厚，葛亮荒祠古木寒。独对斜阳更惆怅，锦江东注似波澜。
宴游池馆::刘兼::绮筵金碧照芳菲，酒满瑶卮水满池。去岁南岐离郡日，今春东蜀看花时。俭莲发脸当筹著，绪柳生腰按柘枝。座客半酣言笑狎，孔融怀抱正怡怡。
寄高书记::刘兼::齐朝庆裔祖敖曹，麟角无双凤九毛。声价五侯争辟命，文章一代振风骚。醉琴自寄陶家意，梦枕谁听益郡刀。补衮应星曾奏举，北山南海孰为高。
再见从弟舍人::刘兼::屈指依稀十五年，鸾台秘阁位相悬。分飞淮甸雁行断，重见江楼蟾影圆。滞迹未偕朝北阙，高才方命入西川。愿君通理须还早，拜庆慈亲几杖前。
春昼醉眠::刘兼::朱栏芳草绿纤纤，欹枕高堂卷昼帘。处处落花春寂寂，时时中酒病恹恹。塞鸿信断虽堪讶，梁燕词多且莫嫌。自有卷书销永日，霜华未用鬓边添。
中夏昼卧::刘兼::寂寂无聊九夏中，傍檐依壁待清风。壮图奇策无人问，不及南阳一卧龙。
春夕寓兴::刘兼::忘忧何必在庭萱，是事悠悠竟可宽。酒病未能辞锦里，春狂又拟入桃源。风吹杨柳丝千缕，月照梨花雪万团。闲泥金徽度芳夕，幽泉石上自潺湲。
春夜::刘兼::薄薄春云笼皓月，杏花满地堆香雪。醉垂罗袂倚朱栏，小数玉仙歌未阕。
春宴河亭::刘兼::柳摆轻丝拂嫩黄，槛前流水满池塘。一筵金翠临芳岸，四面烟花出粉墙。舞袖逐风翻绣浪，歌尘随燕下雕梁。蛮笺象管休凝思，且放春心入醉乡。
蜀都道中::刘兼::剑关云栈乱峥嵘，得丧何由险与平。千载龟城终失守，一堆鬼录漫留名。季年必不延昏主，薄赏那堪激懦兵。李特后来多二世，纳降归拟尽公卿。
万葛树::刘兼::叶如羽盖岂堪论，百步清阴锁绿云。善政已闻思召伯，英风偏称号将军。静铺讲席麟经润，高拂□枝兔影分。更有岁寒霜雪操，莫将樗栎拟相群。
春夕遣怀::刘兼::穷通分定莫凄凉，且放欢情入醉乡。范蠡扁舟终去相，冯唐半世只为郎。风飘玉笛梅初落，酒泛金樽月未央。休把虚名挠怀抱，九原丘陇尽侯王。
西斋::刘兼::西斋新竹两三茎，也有风敲碎玉声。莫恨移来栏槛远，譬如元本此间生。
新蝉::刘兼::齐女屏帏失旧容，侍中冠冕有芳踪。翅翻晚鬓寻香露，声引秋丝逐远风。旅馆听时髭欲白，戍楼闻处叶多红。只知送恨添愁事，谁见凌霄羽蜕功。
寄滑州文秀大师::刘兼::分飞屈指十三年，菡萏峰前别社莲。薄宦偶然来左蜀，孤云何事在南燕。一封瑶简音初达，两处金沙色共圆。珍重汤休惠佳句，郡斋吟久不成眠。
中春登楼 一::刘兼::金杯不以涤愁肠，江郡芳时忆故乡。两岸烟花春富贵，一楼风月夜凄凉。王章莫耻牛衣泪，潘岳休惊鹤鬓霜。归去莲花归未得，白云深处有茅堂。
中春登楼 二::刘兼::古今通塞莫咨嗟，谩把霜髯敌岁华。失手已惭蛇有足，用心休为鼠无牙。九天云净方怜月，一夜风高便厌花。独倚郡楼人不会，钓舟春浪接平沙。
自遣::刘兼::未上亨衢独醉吟，赋成无处博黄金。家人莫问张仪舌，国士须知豫让心。照乘始堪沽善价，阳春争忍混凡音。鹍鹏鳞翼途程在，九万风云海浪深。
偶有下殇因而自遣::刘兼::彭寿殇龄共两空，幻泡缘影梦魂中。缺圆宿会长如月，飘忽浮生疾似风。修短百年先后定，贤愚千古是非同。南柯太守知人意，休问陶陶塞上翁。
倦学::刘兼::乐广亡来冰镜稀，宓妃嫫母混妍媸。且于雾里藏玄豹，休向窗中问碧鸡。百氏典坟空自苦，一堆萤雪竟谁知。门前春色芳如昼，好掩书斋任所之。
去年今日::刘兼::去年今日到荣州，五骑红尘入郡楼。貔虎只知迎太守，蛮夷不信是儒流。奸豪已息时将泰，疲瘵全苏岁又周。圣主若容辞重禄，便归烟水狎群鸥。
郡斋寓兴::刘兼::依约樊川似旭川，郡斋风物尽萧然。秋庭碧藓铺云锦，晚阁红蕖簇水仙。醉笔语狂挥粉壁，歌梁尘乱拂花钿。情怀放荡无羁束，地角天涯亦信缘。
郡楼闲望书怀::刘兼::郡城楼阁绕江滨，风物清秋入望频。铜鼓祭龙云塞庙，芦花飘市雪黏人。莲披净沼群香散，鹭点寒烟玉片新。归去杜陵池馆在，且将朝服拂埃尘。
玉烛花::刘兼::袅袅香英三四枝，亭亭红艳照阶墀。正当晚槛初开处，却似春闱就试时。少女不吹方熠爚，东君偏惜未离披。夜深斜倚朱栏外，拟把邻光借与谁。
从弟舍人惠茶::刘兼::曾求芳茗贡芜词，果沐颁霑味甚奇。龟背起纹轻炙处，云头翻液乍烹时。老丞倦闷偏宜矣，旧客过从别有之。珍重宗亲相寄惠，水亭山阁自携持。
再看光福寺牡丹::刘兼::去年曾看牡丹花，蛱蝶迎人傍彩霞。今日再游光福寺，春风吹我入仙家。当筵芬馥歌唇动，倚槛娇羞醉眼斜。来岁未朝金阙去，依前和露载归衙。
海棠花::刘兼::淡淡微红色不深，依依偏得似春心。烟轻虢国颦歌黛，露重长门敛泪衿。低傍绣帘人易折，密藏香蘂蝶难寻。良宵更有多情处，月下芬芳伴醉吟。
新竹::刘兼::近窗卧砌两三丛，佐静添幽别有功。影镂碎金初透月，声敲寒玉乍摇风。无凭费叟烟波碧，莫信湘妃泪点红。自是子猷偏爱尔，虚心高节雪霜中。
木芙蓉::刘兼::素灵失律诈风流，强把芳菲半载偷。是叶葳蕤霜照夜，此花烂熳火烧秋。谢莲色淡争堪种，陶菊香秾亦合羞。谁道金风能肃物，因何厚薄不相侔。
送二郎君归长安::刘兼::我儿辞去泪双流，蜀郡秦川两处愁。红叶满山归故国，黄茅遍地住他州。荷衣晓挂惭官吏，菱镜秋窥讶鬓髹。好向云泉营旧隐，莫教庄叟畏牺牛。
送文英大师::刘兼::屈指平阳别社莲，蟾光一百度曾圆。孤云自在知何处，薄宦参差亦信缘。山郡披风方穆若，花时分袂更凄然。摇鞭相送嘉陵岸，回首群峰隔翠烟。
酬勾评事::刘兼::闲庭欹枕正悲秋，忽觉新编浣远愁。才薄只愁安雁户，年高空忆复渔舟。鹭翘皓雪临汀岸，莲袅红香匝郡楼。对景却惭无藻思，南金荆玉卒难酬。
初至郡界::刘兼::嘉陵江畔接荣川，两畔旌旗下濑船。郡印已分炎瘴地，朝衣犹惹御炉烟。莲塘小饮香随艇，月榭高吟水压天。锦字莫嫌归路远，华夷一统太平年。
到郡后有寄::刘兼::蜀路新修尽坦平，交亲深幸再逢迎。正当返袂思乡国，却似归家见弟兄。霑泽只惭尧綍重，溯流还喜范舟轻。欲将感恋裁书旨，多少渔笺写得成。
长春节::刘兼::圣朝佳节遇长春，跪捧金炉祝又焚。宝藏发来天地秀，兵戈销后帝皇尊。太平基址千年永，混一车书万古存。更有馨香满芳槛，和风迟日在兰荪。
登郡楼书事::刘兼::偶奉纶书莅旭川，郡楼嘉致尽依然。松欹鸟道云藏寺，月满渔舟水浸天。望帝古祠花簇簇，锦城归路草芊芊。有时倚槛垂双袂，故国风光似眼前。
旭川祁宰思家而卒因述意呈秦川知己::刘兼::岁稔民康绝讼论，政成公暇自由身。朝看五马闲如社，夜拥双姬煖似春。家计不忧凭冢子，官资无愧是朝臣。岂同龌龊祁员外，至死悲凉一妇人。
登郡楼书怀 一::刘兼::烟雨楼台渐晦冥，锦江澄碧浪花平。卞和未雪荆山耻，庄舃空伤越国情。天际寂寥无雁下，云端依约有僧行。登高欲继离骚咏，魂断愁深写不成。
登郡楼书怀 二::刘兼::边郡荒凉悲且歌，故园迢遰隔烟波。琴声背俗终如是，剑气冲星又若何。朝客渐通书信少，钓舟频引梦魂多。北山更有移文者，白首无尘归去么。
登郡楼书怀 三::刘兼::莫嗔阮氏哭途穷，万代深沈恨亦同。瑞玉岂知将抵鹊，铅刀何事却屠龙。九夷欲适嗟吾道，五柳终归效古风。独倚郡楼无限意，满江烟雨正冥蒙。
偶闻官吏举请辄有一篇寄从弟舍人::刘兼::官吏潜陈借寇词，宦情乡梦两相违。青城锦水无心住，紫阁莲峰有意归。张翰鲈鱼因醉忆，孟光书信近春稀。黄茅瘴色看看起，贪者犹疑别是机。
简竖儒::刘兼::蹄涔岂信有沧浪，萤火何堪并太阳。渊奥未曾探禹穴，矜夸便拟越丘墙。小巫神气终须怯，下里音声必不长。近日冰壶多晦昧，虎皮羊质也观光。
贻诸学童::刘兼::横经叉手步还趋，积善方知庆有余。五个小雏离学院，一行新雁入贫居。攘羊告罪言何直，舐犊牵情理岂虚。劝汝立身须苦志，月中丹桂自扶疏。
吴 黄金车::孙元晏::分擘山河即渐开，许昌基业已倾颓。黄金车与斑斓耳，早个须知入谶来。
吴 赤壁::孙元晏::会猎书来举国惊，祗应周鲁不教迎。曹公一战奔波后，赤壁功传万古名。
吴 鲁肃指囷::孙元晏::破产移家事亦难，佐吴从此霸江山。争教不立功勋得，指出千囷如等闲。
吴 甘宁斫营::孙元晏::夜深偷入魏军营，满寨惊忙火似星。百口宝刀千匹绢，也应消得与甘宁。
吴 徐盛::孙元晏::欲把江山鼎足分，邢真衔册到江南。当时将相谁堪重，徐盛将军最不甘。
吴 鲁肃::孙元晏::斫案兴言断众疑，鼎分从此定雄雌。若无子敬心相似，争得乌林破魏师。
吴 武昌::孙元晏::西塞山高截九垓，谶谣终日自相催。武昌鱼美应难恋，历数须归建业来。
吴 顾雍::孙元晏::赞国经纶更有谁，蔡公相叹亦相师。贵为丞相封侯了，归后家人总不知。
吴 吕蒙::孙元晏::幼小家贫实可哀，愿征行去志难回。不探虎穴求身达，争得人间富贵来。
吴 介象::孙元晏::好道君王遇亦难，变通灵异几多般。介先生有神仙术，钓得鲈鱼在玉盘。
吴 濡须坞::孙元晏::风揭洪涛响若雷，枕波为垒险相隈。莫言有个濡须坞，几度曹公失志回。
吴 周泰::孙元晏::名与诸公又不同，金疮痕在满身中。不将御盖宣恩泽，谁信将军别有功。
吴 张纮::孙元晏::东部张公与众殊，共施经略赞全吴。陈琳漫自称雄伯，神气应须怯大巫。
吴 太史慈::孙元晏::圣德招贤远近知，曹公心计却成欺。陈韩昔日尝投楚，岂是当归召得伊。
吴 孙坚后::孙元晏::委存张公翊圣材，几将贤德赞文台。争教不霸江山得，日月征曾入梦来。
吴 陆统::孙元晏::将军身殁有儿孤，虎子为名教读书。更向宫中教骑马，感君恩重合何如。
吴 青盖::孙元晏::历数将终势已摧，不修君德更堪哀。被他青盖言相误，元是须教入晋来。
晋 七宝鞭::孙元晏::天命须知岂偶然，乱臣徒欲用兵权。圣谟庙略还应别，浑不消他七宝鞭。
晋 庾悦鹅炙::孙元晏::春暖江南景气新，子鹅炙美就中珍。庾家厨盛刘公困，浑弗相贻也恼人。
晋 谢玄::孙元晏::百万兵来逼合肥，谢玄为将统雄师。旌旗首尾千余里，浑不消他一局棋。
晋 谢混::孙元晏::尚主当初偶未成，此时谁合更关情。可怜谢混风华在，千古翻传禁脔名。
晋 陆玩::孙元晏::陆公高论亦由衷，谦让还惭未有功。天下忠良人欲尽，始应交我作三公。
晋 王坦之::孙元晏::晋祚安危只此行，坦之何必苦忧惊。谢公合定寰区在，争遣当时事得成。
晋 蒲葵扇::孙元晏::抛舍东山岁月遥，几施经略挫雄豪。若非名德喧寰宇，争得蒲葵价数高。
晋 王郎::孙元晏::太尉门庭亦甚高，王郎名重礼相饶。自家妻父犹如此，谁更逢君得折腰。
晋 刘毅::孙元晏::遶床堪壮喝卢声，似铁容仪众尽惊。二十七人同举义，几人全得旧功名。
晋 王恭::孙元晏::春风濯濯柳容仪，鹤氅神情举世推。可惜教君仗旄钺，枉将心地托牢之。
晋 谢公赌墅::孙元晏::发遣将军欲去时，略无情挠只贪棋。自从乞与羊昙后，赌墅功成更有谁。
晋 苻坚投棰::孙元晏::投棰填江语未终，谢安乘此立殊功。三台星烂乾坤在，且与张华死不同。
晋 卫玠::孙元晏::叔宝羊车海内稀，山家女婿好风姿。江东士女无端甚，看杀玉人浑不知。
晋 郭璞脱襦::孙元晏::吟坐因思郭景纯，每言穷达似通神。到头分命难移改，解脱清襦与别人。
晋 庾楼::孙元晏::江州楼上月明中，从事同登眺远空。玉树忽薶千载后，有谁重此继清风。
宋 大岘::孙元晏::大岘才过喜可知，指空言已副心期。公孙计策嗟无用，天与南朝作霸基。
宋 放宫人::孙元晏::纳谏廷臣免犯颜，自然恩可霸江山。姚兴侍女方承宠，放出宫闱若等闲。
宋 借南苑::孙元晏::人主词应不偶然，几人曾说笑掀天。不知南苑今何在，借与张公三百年。
宋 谢澹云霞友::孙元晏::仗气凌人岂可亲，只将范泰是知闻。缘何唤作云霞友，却恐云霞未似君。
宋 乌衣巷::孙元晏::古迹荒基好叹嗟，满川吟景只烟霞。乌衣巷在何人住，回首令人忆谢家。
宋 袁粲::孙元晏::负才尚气满朝知，高卧闲吟见客稀。独步何人识袁尹，白杨郊外醉方归。
宋 刘伯龙::孙元晏::位重何如不厌贫，伯龙孤子只修身。固知生计还须有，穷鬼临时也笑人。
宋 王方平::孙元晏::拂衣耕钓已多时，江上山前乐可知。著却貂裘将采药，任他人唤作渔师。
宋 黄罗襦::孙元晏::戚属群臣尽见猜，预忧身后又堪哀。到头委付何曾是，虚把罗襦与彦回。
宋 谢朏::孙元晏::谢家诸子尽兰香，各震芳名满帝乡。惟有千金更堪重，只将高卧向齐王。
宋 羊玄保::孙元晏::运命将来各有期，好官才阙即思之。就中堪爱羊玄保，偏受君王分外知。
齐 谢朏::孙元晏::解玺传呼诏侍中，却来高卧岂疏慵。此时忠节还希有，堪羡君王特地容。
齐 小儿执烛::孙元晏::谢公情量已难量，忠宋心诚岂暂忘。执烛小儿浑放去，略无言语与君王。
齐 王僧祐::孙元晏::肯与公卿作等伦，澹然名德只推君。任他车骑来相访，箫鼓盈庭似不闻。
齐 王僧虔::孙元晏::位高名重不堪疑，恳让仪同帝亦知。不学常流争进取，却忧门有二台司。
齐 明帝裹蒸::孙元晏::至尊尊贵异人间，御膳天厨岂等闲。惜得裹蒸无用处，不如安霸取江山。
齐 郁林王::孙元晏::强哀强惨亦从伊，归到私庭喜可知。喜字漫书三十六，到头能得几多时。
齐 何氏小山::孙元晏::显达何曾肯系心，筑居郊外好园林。赚他谢朏出山去，赢得高名直至今。
齐 王伦之::孙元晏::豫章太守重词林，图画陈蕃与华歆。更奠子将幷孺子，为君千载作知音。
齐 潘妃::孙元晏::曾步金莲宠绝伦，岂甘今日委埃尘。玉儿还有怀恩处，不肯将身嫁小臣。
齐 王亮::孙元晏::后见梁王未免哀，奈何无计拯倾颓。若教彼相颠扶得，争遣明公到此来。
梁 分宫女::孙元晏::涤荡齐宫法令新，分张宫女二千人。可怜无限如花貌，重见世间桃李春。
梁 马仙埤::孙元晏::齐朝太守不甘降，忠节当时动四方。义士要教天下见，且留君住待袁昂。
梁 勍敌::孙元晏::传闻天子重儒才，特为皇华绮宴开。今日方惊遇勍敌，此人元自北朝来。
梁 蔡撙::孙元晏::紫茄白苋以为珍，守任清真转更贫。不饮吴兴郡中水，古今能有几多人。
梁 楚祠::孙元晏::曾与萧侯醉玉杯，此时神影尽倾颓。莫云千古无灵圣，也向西川助敌来。
梁 谢朏小舆::孙元晏::小舆升殿掌钧台，不免无憀却忆回。应恨被他何胤误，悔先容易出山来。
梁 八关斋::孙元晏::依凭金地甚虔诚，忍溺空王为圣明。内殿设斋申祷祝，岂无功德及台城。
梁 庾信::孙元晏::苦心词赋向谁谈，沦落周朝志岂甘。可惜多才庾开府，一生惆怅忆江南。
陈 王僧辨::孙元晏::彼此英雄各有名，石头高卧拟争衡。当时堪笑王僧辨，待欲将心托圣明。
陈 武帝蚌盘::孙元晏::金翠丝黄略不舒，蚌盘清宴意何如。岂知三阁繁华日，解为君王妙破除。
陈 虞居士::孙元晏::苦谏将军总不知，几随烟焰作尘飞。东山居士何人识，惟有君王却许归。
陈 宣帝伤将卒::孙元晏::前后兵师战胜回，百余城垒尽归来。当时将卒应知感，况得君王为举哀。
陈 临春阁::孙元晏::临春高阁上侵云，风起香飘数里闻。自是君王正沈醉，岂知消息报隋军。
陈 [结]绮阁::孙元晏::结绮高宜眺海涯，上凌丹汉拂云霞。一千朱翠同居此，争奈恩多属丽华。
陈 望仙阁::孙元晏::多少沈檀结筑成，望仙为号倚青冥。不知孔氏何形状，醉得君主不解醒。
陈 三阁::孙元晏::三阁相通绮宴开，数千朱翠遶周回。只知断送君王醉，不道韩擒已到来。
陈 狎客::孙元晏::八宫妃尽赋篇章，风揭歌声锦绣香。选得十人为狎客，有谁能解谏君王。
陈 淮水::孙元晏::文物衣冠尽入秦，六朝繁盛忽埃尘。自从淮水干枯后，不见王家更有人。
陈 江令宅::孙元晏::不向南朝立谏名，旧居基在事分明。令人惆怅江中令，只作篇章过一生。
陈 后庭舞::孙元晏::嬿婉回风态若飞，丽华翘袖玉为姿。后庭一曲从教舞，舞破江山君未知。
袁江口怀王司勋王吏部::李祜::京华不啻三千里，客泪如今一万双。若个最为相忆处，青枫黄竹入袁江。
马上有见::李茂复::行尽疏林见小桥，绿杨深处有红蕉。无端眼界无分别，安置心头不肯销。
赠吴圆::李曜::经年理郡少欢娱，为习干戈间饮徒。今日临行尽交割，分明收取媚川珠。
和訾家洲宴游::陆弘休::新春蘂绽訾家洲，信是南方最胜游。酒满百分殊不怕，人添一岁更堪愁。莺声暗逐歌声艳，花态还随舞态羞。莫惜今朝同酩酊，任他龟鹤与蜉蝣。
赠别营妓卿卿::油蔚::怜君无那是多情，枕上相看直到明。日照绿窗人去住，鸦啼红粉泪纵横。愁肠只向金闺断，白发应从玉塞生。为报花时少惆怅，此生终不负卿卿。
石楠树::胡玢::本自清江石上生，移栽此处称闲情。青云士尽识珍木，白屋人多唤俗名。重布绿阴滋藓色，深藏好鸟引雏声。余今一日千回看，每度看来眼益明。
西施::卢注::惆怅兴亡系绮罗，世人犹自选青娥。越王解破夫差国，一个西施已是多。
咏南岳径松::狄焕::一阵雨声归岳峤，两条寒色下潇湘。客吟晚景停孤櫂，僧踏清阴彻上方。
浔阳观水::韩溉::朝宗汉水接阳台，唅呀填坑吼作雷。莫见九江平稳去，还从三峡崄巇来。南经梦泽宽浮日，西出岷山劣泛杯。直至沧溟涵贮尽，沈深不动浸昭回。
水::韩溉::方圆不定性空求，东注沧溟早晚休。高截碧塘长耿耿，远飞青嶂更悠悠。潇湘月浸千年色，梦泽烟含万古愁。别有岭头呜咽处，为君分作断肠流。
松::韩溉::倚空高槛冷无尘，往事闲征梦欲分。翠色本宜霜后见，寒声偏向月中闻。啼猿想带苍山雨，归鹤应和紫府云。莫向东园竞桃李，春光还是不容君。
柳::韩溉::雪尽青门弄影微，暖风迟日早莺归。如凭细叶留春色，须把长条系落晖。彭泽有情还郁郁，隋堤无主自依依。世间惹恨偏饶此，可是行人折赠稀。
竹::韩溉::树色连云万叶开，王孙不厌满庭栽。凌霜尽节无人见，终日虚心待凤来。谁许风流添兴咏，自怜潇洒出尘埃。朱门处处多闲地，正好移阴覆翠苔。
鹊::韩溉::才见离巢羽翼开，尽能轻飏出尘埃。人间树好纷纷占，天上桥成草草回。几度送风临玉户，一时传喜到妆台。若教颜色如霜雪，应与清平作瑞来。
灯::韩溉::分影由来恨不同，绿窗孤馆两何穷。荧煌短焰长疑暗，零落残花旋委空。几处隔帘愁夜雨，谁家当户怯秋风。莫言明灭无多重，曾比人生一世中。
句::韩溉::门掩落花人别后，窗含残月酒醒时。
放猿::曾麻几::孤猿锁槛岁年深，放出城南百丈林。绿水任从联臂饮，青山不用断肠吟。
古仙词::纥干著::珠幡绛节晓霞中，汉武清斋待少翁。不向人间恋春色，桃花自满紫阳宫。
感春词::纥干著::未得鸣珂谒汉宫，江头寂寞向春风。悲歌一曲心应醉，万叶千花泪眼中。
灞上::纥干著::鸣鞭晚日禁城东，渭水晴烟灞岸风。都傍柳阴回首望，春天楼阁五云中。
凌云寺::李习::古寺临江间碧波，石梯深入白云窠。僧禅寂寂无人迹，满地落花春又过。
春女怨::朱绛::独坐纱窗刺绣迟，紫荆花下啭黄鹂。欲知无限伤春意，尽在停针不语时。
催妆::徐安期::传闻烛下调红粉，明镜台前别作春。不须面上浑妆却，留着双眉待画人。
书事::何赞::果决生涯向路中，西投知己话从容。云遮剑阁三千里，水隔瞿塘十二峰。阔步文翁坊里月，闲寻杜老宅边松。到头须卜林泉隐，自愧无能继卧龙。
白纻辞 一::杨衡::玉缨翠珮杂轻罗，香汗微渍朱颜酡，为君起唱白纻歌。清声袅云思繁多，凝笳哀琴时相和。金壶半倾芳夜促，梁尘霏霏暗红烛。令君安坐听终曲，坠叶飘花难再复。
题司空山观::李韶::梁代真人上紫微，水盘山脚五云飞。松杉老尽无消息，犹得千年一度归。
戏题盱眙壁::韦鹏翼::岂肯闲寻竹径行，却嫌丝管好蛙声。自从煮鹤烧琴后，背却青山卧月明。
题杨少卿书后::安鸿渐::端溪石砚宣城管，王屋松烟紫兔毫。更得孤卿老书札，人间无此五般高。
题锺雅青纱枕::秦尚运::阴香装艳入青纱，还与欹眠好事家。梦里却成山色雨，沈山不敢鬬青华。
题搔口::张仲谋::尝闻烧尾便拏空，只过天门更一重。大禹未生门未凿，可能天下总无龙。
山寺见杨少卿书壁因题其尾::冯少吉::少卿真迹满僧居，祗恐锺王也不如。为报远公须爱惜，此书书后更无书。
经杜甫旧宅::殷陶::浣花溪里花多处，为忆先生在蜀时。万古只应留旧宅，千金无复换新诗。沙棚水槛鸥飞尽，树压村桥马过时。山月不知人事变，夜来江上与谁期。
行县至浮查寺::罗炯::二十年前此布衣，鹿鸣西上虎符归。行时宾从光前事，到处松杉长旧围。野老竞遮官道拜，沙鸥遥避隼旟飞。春风一宿琉璃地，自有泉声惬素机。
寻易尊师不遇::陈嶰::烂熳红霞光照衣，苔封白石路微微。华阳洞里何人在，落尽松花不见归。
对赵颖歌::朱子真::人间几日变桑田，谁识神仙洞里天。短促虽知有殊异，且须欢醉在生前。
赋百舌鸟::严郭::此禽轻巧少同伦，我听长疑舌满身。星未没河先报晓，柳犹粘雪便迎春。频嫌海燕巢难定，却讶林莺语不真。莫倚清风更多事，玉楼还有晏眠人。
孤雁::张子明::只影翩翩下碧湘，傍池鸳鹭宿银塘。虽逢夜雨迷深浦，终向晴天著旧行。忆伴几回思片月，蜕翎多为系繁霜。江南塞北俱关念，两地飞归是故乡。
水殿抛球曲二首 一::李谨言::侍宴黄昏晓未休，玉阶夜色月如流。朝来自觉承恩最，笑倩傍人认绣球。
铜雀妓::吴烛::秋色西陵满绿芜，繁弦急管强欢娱。长舒罗袖不成舞，却向风前承泪珠。
戏示诸妓::张保嗣::绿罗裙上标三棒，红粉腮边泪两行。抄手向前咨大使，这回不敢恼儿郎。
金钱花::卢子发::轮廓休夸四字书，红窠写出对庭除。时时买得佳人笑，本色金钱却不如。
故白岩禅师院::王梦周::能师还世名还在，空闭禅堂满院苔。花树不随人寂寞，数株犹自出墙来。
题九天使者庙::孙咸::独入玄宫礼至真，焚香不为贱贫身。秦淮两岸沙埋骨，湓浦千家血染尘。庐阜烟霞谁是主，虎溪风月属何人。九江太守勤王事，好放天兵渡要津。
海上怀华中旧游寄郑县刘少府造渭南王少府崟::独孤及::凉风台上三峰月，不夜城边万里沙。离别莫言关塞远，梦魂长在子真家。
和虞部韦郎中寻杨驸马不遇::独孤及::金屋琼台萧史家，暮春三月渭州花。到君仙洞不相见，谓已吹箫乘早霞。
李张皇甫阎权等数公并有送别之作见寄因答::独孤及::洞庭正波蘋叶衰，岂是秦吴远别时。谢君箧中绮端赠，何以报之长相思。
将还越留别豫章诸公::独孤及::客鸟倦飞思旧林，裴徊犹恋众花阴。他时相忆双航苇，莫问吴江深不深。
送别荆南张判官::独孤及::輶车骆马往从谁，梦浦兰台日更迟。欲识桃花最多处，前程问取武陵儿。
陪王员外北楼宴待月::独孤及::劝酒论心夜不疲，含情有待问谁思。伫看晴月澄澄影，来照江楼酩酊时。
垂花坞醉后戏题::独孤及::紫蔓青条拂酒壶，落花时与竹风俱。归时自负花前醉，笑向鯈鱼问乐无。
送崔侍御往容州宣慰::郎士元::秦原独立望湘川，击隼南飞向楚天。奉诏不言空问俗，清时因得访遗贤。荆门晓色兼梅雨，桂水春风过客船。畴昔常闻陆贾说，故人今日岂徒然。
赠强山人::郎士元::或掉轻舟或杖藜。寻常适意钓前溪，草堂竹迳在何处。落日孤烟寒渚西。
赠韦司直::郎士元::闻君感叹二毛初，旧友相依万里余。烽火有时惊暂定，甲兵无处可安居。客来吴地星霜久，家在平陵音信疏。昨日风光还入户，登山临水意何如。
酬王季友题半日村别业兼呈李明府::郎士元::村映寒原日已斜，烟生密竹早归鸦。长溪南路当群岫，半景东邻照数家。门通小径连芳草，马饮春泉踏浅沙。欲待主人林上月，还思潘岳县中花。
柏林寺南望::郎士元::溪上遥闻精舍钟，泊舟微径度深松。青山霁后云犹在，画出东南四五峰。
春宴王补阙城东别业::郎士元::柳陌乍随州势转，花源忽傍竹阴开。能将瀑水清人境，直取流莺送酒杯。山下古松当绮席，檐前片雨滴春苔。地主同声复同舍，留欢不畏夕阳催。
郢城西楼吟::郎士元::连山尽处水萦回，山上戍门临水开。朱栏直下一百丈，日暖游鳞自相向。昔人爱险闭层城，今日爱闲江复清。沙洲枫岸无来客，草绿花红山鸟鸣。
听邻家吹笙::郎士元::凤吹声如隔彩霞，不知墙外是谁家。重门深锁无寻处，疑有碧桃千树花。
题精舍寺::郎士元::石林精舍武溪东，夜扣禅关谒远公。月在上方诸品静，僧持半偈万缘空。秋山竟日闻猿啸，落木寒泉听不穷。惟有双峰最高顶，此心期与故人同。
题尹真人祠::郎士元::窅窅云旗去不还，阴阴祠宇闭空山。我来始悟丹青妙，稽首如逢冰雪颜。
盖少府新除江南尉问风俗::郎士元::闻君作尉向江潭，吴越风烟到自谙。客路寻常随竹影，人家大底傍山岚。缘溪花木偏宜远，避地衣冠尽向南。惟有夜猿啼海树，思乡望国意难堪。
送粲上人兼寄梁镇员外::郎士元::季月还乡独未能，林行溪宿厌层冰。尺素欲传三署客，雪山愁送五天僧。连空朔气横秦苑，满目寒云隔灞陵。借问从来香积寺，何时携手更同登。
奉和杜相公益昌路作::郎士元::春半梁山正落花，台衡受律向天涯。南去猿声傍双节，西来江色遶千家。风吹画角孤城晓，林映蛾眉片月斜。已见庙谟能喻蜀，新文更喜报金华。
送郴县裴明府之任兼充宣慰::郎士元::白蘋楚水三湘远，芳草秦城二月初。连雁北飞看欲尽，孤舟南去意何如。渡江野老思求瘼，候馆郴人忆下车。别后天涯何所寄，故交惟有袖中书。
送李敖湖南书记::郎士元::怜君才与阮家同，掌记能资亚相雄。入楚岂忘看泪竹，泊舟应自爱江枫。诚知客梦烟波里，肯厌猿鸣夜雨中。莫信衡湘书不到，年年秋雁过巴东。
送麹司直::郎士元::曙雪苍苍兼曙云，朔风烟雁不堪闻。贫交此别无他赠，唯有青山远送君。
送别::郎士元::穆陵关上秋云起，安陆城边远行子。薄暮寒蝉三两声，回头故乡千万里。
咸阳西楼别窦审::郎士元::西楼回起寒原上，霁日遥分万井间。小苑城隅连渭水，离宫曙色近京关。亭皋寂寞伤孤客，云雪萧条满众山。时命如今犹未偶，辞君拟欲拂衣还。
冯翊西楼::郎士元::城上西楼倚暮天，楼中归望正凄然。近郭乱山横古渡，野庄乔木带新烟。北风吹雁声能苦，远客辞家月再圆。陶令好文常对酒，相招一和白云篇。
郢城秋望::郎士元::白首思归归不得，空山闻雁雁声哀。高城落日望西北，又见秋风逐水来。
夜泊湘江::郎士元::湘山木落洞庭波，湘水连云秋雁多。寂寞舟中谁借问，月明只自听渔歌。
留别常著::郎士元::岁晏苍郊蓬转时，游人相见说归期。宓君堂上能留客，明日还家应未迟。
送张光归吴::郎士元::看取庭芜白露新，劝君不用久风尘。秋来多见长安客，解爱鲈鱼能几人。
闻吹杨叶者二首 一::郎士元::妙吹杨叶动悲笳，胡马迎风起恨赊。若是雁门寒月夜，此时应卷尽惊沙。
闻吹杨叶者二首 二::郎士元::天生一艺更无伦，寥亮幽音妙入神。吹向别离攀折处，当应合有断肠人。
临平道赠同舟人::皇甫冉::远山谁辨江南北，长路空随树浅深。流荡飘飖此何极，唯应行客共知心。
舟中送李八::皇甫冉::词客金门未有媒，游吴适越任舟回。远水迢迢分手去，天边山色待人来。
三月三日义兴李明府后亭泛舟::皇甫冉::江南烟景复如何，闻道新亭更可过。处处蓻兰春浦绿，萋萋藉草远山多。壶觞须就陶彭泽，时俗犹传晋永和。更使轻桡徐转去，微风落日水增波。
少室山韦炼师升仙歌::皇甫冉::红霞紫气昼氲氲，绛节青幢迎少君。忽从林下升天去，空使时人礼白云。
送李录事赴饶州::皇甫冉::北人南去雪纷纷，雁叫汀沙不可闻。积水长天随远客，荒城极浦足寒云。山从建业千峰出，江至浔阳九派分。借问督邮才弱冠，府中年少不如君。
秋夜有怀高三十五兼呈空和尚::皇甫冉::晚节闻君趋道深，结茅栽树近东林。大师几度曾摩顶，高士何年遂发心。北渚三更闻过雁，西城万里动寒砧。不见支公与玄度，相思拥膝坐长吟。
送裴阐::皇甫冉::道向毗陵岂是归，客中谁与换春衣。今夜孤舟行近远，子荆零雨正霏霏。
沣水送郑鄠县读书::皇甫冉::麦秋中夏凉风起，送君西郊及沣水。孤烟远树动离心，隔岸江流若千里。早年江海谢浮名，此路云山惬尔情。上古全经皆在口，秦人如见济南生。
玄元观送李源李风还奉先华阴::皇甫冉::此去那知道路遥，寒原紫府上迢迢。莫辞别酒和琼液，乍唱离歌和凤箫。远水东流浮落景，缭垣西转失行镳。华山秦塞长相忆，无使音尘顿寂寥。
秋夜戏题刘方平壁::皇甫冉::鸿悲月白时将谢，正可招寻惜遥夜。翠帐兰房曲且深，宁知户外清霜下。
送钱唐路少府赴制举::皇甫冉::公车待诏赴长安，客里新正阻旧欢。迟日未能销野雪，晴花偏自犯江寒。东溟道路通秦塞，北阙威仪识汉官。共许郄诜工射策，恩荣请向一枝看。
送包佶赋得天津桥::皇甫冉::洛阳岁暮作征客，囗囗囗囗囗囗囗。相望依然一水间，相思已如千年隔。晴烟霁景满天津，凤阁龙楼暎水滨。岂无朝夕轩车度，其奈相逢非所亲。巩树甘陵愁远道，他乡一望人堪老。君报还期在早春，桥边日日看芳草。
送魏十六还苏州::皇甫冉::秋夜深深北送君，阴虫切切不堪闻。归舟明日毗陵道，回首姑苏是白云。
秋日东郊作::皇甫冉::闲看秋水心无事，卧对寒松手自栽。庐岳高僧留偈别，茅山道士寄书来。燕知社日辞巢去，菊为重阳冒雨开。浅薄将何称献纳，临岐终日自迟回。
酬张二仓曹扬子所居见寄兼呈韩郎中::皇甫冉::孤云独鹤自悠悠，别后经年尚泊舟。渔父置词相借问，郎官能赋许依投。折芳远寄三春草，乘兴闲看万里流。莫怪杜门频乞假，不堪扶病拜龙楼。
送陆[澧]郭郧::皇甫冉::才见吴洲百草春，已闻燕雁一声新。秋风何处催年急，偏逐山行水宿人。
使往寿州淮路寄刘长卿::皇甫冉::榛草荒凉村落空，驱驰卒岁亦何功。蒹葭曙色苍苍远，蟋蟀秋声处处同。乡路遥知淮浦外，故人多在楚云东。日夕烟霜那可道，寿阳西去水无穷。
同温丹徒登万岁楼::皇甫冉::高楼独立思依依，极浦遥山合翠微。江客不堪频北顾，塞鸿何事复南飞。丹阳古渡寒烟积，瓜步空洲远树稀。闻道王师犹转战，谁能谈笑解重围。
宿淮阴南楼酬常伯能::皇甫冉::淮阴日落上南楼，乔木荒城古渡头。浦外野风初入户，窗中海月早知秋。沧波一望通千里，画角三声起百忧。伫立分宵绝来客，烦君步屐忽相求。
寄振上人无碍寺所居::皇甫冉::恋亲时见在人群，多在东山就白云。独坐焚香诵经处，深山古寺雪纷纷。
酬李补阙::皇甫冉::十年归客但心伤，三径无人已自荒。夕宿灵台伴烟月，晨趋建礼逐衣裳。偶因麋鹿随丰草，谬荷鸳鸾借末行。纵有谏书犹未献，春风拂地日空长。
酬张继::皇甫冉::怅望南徐登北固，迢遥西塞恨东关。落日临川问音信，寒潮唯带夕阳还。
又得云字::皇甫冉::何事千年遇圣君，坐令双鬓老如云。南行更入深山浅，岐路悠悠水自分。
题蒋道士房::皇甫冉::轩窗缥缈起烟霞，诵诀存思白日斜。闻道昆仑有仙籍，何时青鸟送丹砂。
酬权器::皇甫冉::南望江南满山雪，此情惆怅将谁说。徒随群吏不曾闲，顾与诸生为久别。闻君静坐转耽书，种树葺茅还旧居。终日白云应自足，明年芳草又何如。人生有怀若不展，出入公门犹未免。回舟朝夕待春风，先报华阳洞深浅。
送云阳少府::皇甫冉::渭曲春光无远近，池阳谷口倍芳菲。官舍村桥来几日，残花寥落待君归。
鲁山送别::皇甫冉::凄凄游子若飘蓬，明月清樽秪暂同。南望千山如黛色，愁君客路在其中。
送崔使君赴寿州::皇甫冉::列郡专城分国忧，彤幨皂盖古诸侯。仲华遇主年犹少，公瑾论兵位已酬。草色青青宜建隼，蝉声处处杂鸣驺。千里相思如可见，淮南木落早惊秋。
送谢十二判官::皇甫冉::四牡驱驰千里余，越山稠叠海林疏。不辞终日离家远，应为刘公一纸书。
送袁郎中破贼北归::皇甫冉::优诏亲贤时独稀，中途紫绂换征衣。黄香省闼登朝去，杨仆楼船振旅归。万里长闻随战角，十年不得掩郊扉。囗囗囗囗囗囗囗，但将词赋奉恩辉。
同李万晚望南岳寺怀普门上人::皇甫冉::释子身心无垢纷，独将衣钵去人群。相思晚望松林寺，唯有钟声出白云。
赴李少府庄失路::皇甫冉::君家南郭白云连，正待情人弄石泉。月照烟花迷客路，苍苍何处是伊川。
馆陶李丞旧居::皇甫冉::盛名天下挹余芳，弃置终身不拜郎。词藻世传平子赋，园林人比郑公乡。门前坠叶浮秋水，篱外寒皋带夕阳。日日青松成古木，秪应来者为心伤。
彭祖井::皇甫冉::上公旌节在徐方，旧井莓苔近寝堂。访古因知彭祖宅，得仙何必葛洪乡。清虚不共春池竟，盥漱偏宜夏日长。闻道延年如玉液，欲将调鼎献明光。
重阳日酬李观::皇甫冉::不见白衣来送酒，但令黄菊自开花。愁看日晚良辰过，步步行寻陶令家。
寄权器::皇甫冉::露湿青芜时欲晚，水流黄叶意无穷。节近重阳念归否，眼前篱菊带秋风。
送张道士归茅山谒李尊师::皇甫冉::向山独有一人行，近洞应逢双鹤迎。尝以素书传弟子，还因白石号先生。无穷杏树行时种，几许芝田向月耕。师事少君年岁久，欲随旄节往层城。
招隐寺送阎判官还江州::皇甫冉::离别那逢秋气悲，东林更作上方期。共知客路浮云外，暂爱僧房坠叶时。长江九派人归少，寒岭千重雁度迟。借问浔阳在何处，每看潮落一相思。
韦中丞西厅海榴::皇甫冉::海花争让候榴花，犯雪先开内史家。末客朝朝铃阁下，从公步履玩年华。
送孔巢父赴河南军::皇甫冉::江城相送阻烟波，况复新秋一雁过。闻道全师征北虏，更言诸将会南河。边心杳杳乡人绝，塞草青青战马多。共许陈琳工奏记，知君名宦未蹉跎。
李二侍御丹阳东去新亭::皇甫冉::姑苏东望海陵间，几度裁书信未还。长在府中持白简，岂知天畔有青山。人归极浦寒流广，雁下平芜秋野闲。旧日新亭更携手，他乡风景亦相关。
夜发沅江寄李颍川刘侍郎::皇甫冉::半夜回舟入楚乡，月明山水共苍苍。孤猿更发秋风里，不是愁人亦断肠。
浪淘沙二首 一::皇甫冉::蛮歌豆蔻北人愁，松雨蒲风野艇秋。浪起䴔䴖眠不得，寒沙细细入江流。
浪淘沙二首 二::皇甫冉::濑头细草接疏林，恶浪罾船半欲沈。宿鹭眠洲非旧浦，去年沙觜是江心。
春思::皇甫冉::莺啼燕语报新年，马邑龙堆路几千。家住秦城邻汉苑，心随明月到胡天。机中锦字论长恨，楼上花枝笑独眠。为问元戎窦车骑，何时反斾勒燕然。
句::皇甫冉::微官同侍苍龙阙，直谏偏推白马生。
乌栖曲二首 一::刘方平::蛾眉曼脸倾城国，鸣环动佩新相识。银汉斜临白玉堂，芙蓉行障掩灯光。
乌栖曲二首 二::刘方平::画舸双艚锦为缆，芙蓉花发莲叶暗。门前月色映横塘，感郎中夜度潇湘。
寄严八判官::刘方平::洛阳新月动秋砧，瀚海沙场天半阴。出塞能全仲叔策，安亲更切老莱心。汉家宫里风云晓，羌笛声中雨雪深。怀袖未传三岁字，相思空作陇头吟。
秋夜寄皇甫冉郑丰::刘方平::洛阳清夜白云归，城里长河列宿稀。秋后见飞千里雁，月中闻捣万家衣。长怜西雍青门道，久别东吴黄鹄矶。借问客书何所寄，用心不啻两乡违。
送别::刘方平::华亭霁色满今朝，云里樯竿去转遥。莫怪山前深复浅，清淮一日两回潮。
夜月::刘方平::更深月色半人家，北斗阑干南斗斜。今夜偏知春气暖，虫声新透绿窗纱。
春怨::刘方平::纱窗日落渐黄昏，金屋无人见泪痕。寂寞空庭春欲晚，梨花满地不开门。
代春怨::刘方平::朝日残莺伴妾啼，开帘只见草萋萋。庭前时有东风入，杨柳千条尽向西。
凉州词二首” 一::王之涣::黄河远上白云间，一片孤城万仞山。羌笛何须怨杨柳，春光不度玉门关。
凉州词二首” 二::王之涣::单于北望拂云堆，杀马登坛祭几回。汉家天子今神武，不肯和亲归去来。
宴词::王之涣::长堤春水绿悠悠，畎入漳河一道流。莫听声声催去櫂，桃溪浅处不胜舟。
九日送别::王之涣::蓟庭萧瑟故人稀，何处登高且送归。今日暂同芳菊酒，明朝应作断蓬飞。
早发上东门::薛据::十五能文西入秦，三十无家作路人。时命不将明主合，布衣空惹洛阳尘。
句::常衮::风候已应同岭北，云山仍喜似终南。
奉上徐中书::褚朝阳::中禁仙池越凤凰，池边词客紫薇郎。
秋夜小洞庭离䜩诗::苏源明::浮涨湖兮莽迢遥，川后礼兮扈予桡。横增沃兮蓬仙延，川后福兮易予舷。月澄凝兮明空波，星磊落兮耿秋河。夜既良兮酒且多，乐方作兮奈别何。
古意::毕耀::璇闺绣户斜光入，千金女儿倚门立。横波美目虽往来，罗袂遥遥不相及。闻道今年初避人，珊珊挂镜长随身。愿得侍儿为道意，后堂罗帐一相亲。
赠乔琳::刘眘虚::去年上策不见收，今年寄食仍淹留。羡君有酒能共醉，羡君无钱能不忧。如今五侯不待客，羡君不问五侯宅。如今七贵方自尊，羡君不过七贵门。丈夫会应有知己，世上悠悠何足论。
听筝::柳中庸::抽弦促柱听秦筝，无限秦人悲怨声。似逐春风知柳态，如随啼鸟识花情。谁家独夜愁灯影，何处空楼思月明。更入几重离别恨，江南歧路洛阳城。
河阳桥送别::柳中庸::黄河流出有浮桥，晋国归人此路遥。若傍阑干千里望，北风驱马雨萧萧。
征怨::柳中庸::岁岁金河复玉关，朝朝马策与刀环。三春白雪归青冢，万里黄河遶黑山。
凉州曲二首 一::柳中庸::关山万里远征人，一望关山泪满巾。青海戍头空有月，黄沙碛里本无春。
凉州曲二首 二::柳中庸::高槛连天望武威，穷阴拂地戍金微。九城弦管声遥发，一夜关山雪满飞。
宴城东庄::崔惠童::一月主人笑几回，相逢相识且衔杯。眼看春色如流水，今日残花昨日开。
宴城东庄::崔敏童::一年始有一年春，百岁曾无百岁人。能向花前几回醉，十千沽酒莫辞贫。
挽涌泉寺僧怀玉::段怀然::我师一念登初地，佛国笙歌两度来。唯有门前古槐树，枝低只为挂银台。
辞房相公::张偁::秋风飒飒雨霏霏，愁杀恓遑一布衣。辞君且作随阳鸟，海内无家何处归。
代贺若令誉赠沈千运::王季友::相逢问姓名亦存，别时无子今有孙。山上双松长不改，百家唯有三家村。村南村西车马道，一宿通舟水浩浩。涧中磊磊十里石，河上淤泥种桑麦。平坡冢墓皆我亲，满田主人是旧客。举声酸鼻问同年，十人六七归下泉。分手如何更此地，回头不语泪潸然。
酬李十六岐::王季友::炼丹文武火未成，卖药贩履俱逃名。出谷迷行洛阳道，乘流醉卧滑台城。城下故人久离怨，一欢适我两家愿。朝饮杖悬沽酒钱，暮餐囊有松花饭。于何车马日憧憧，李膺门馆争登龙。千宾揖对若流水，五经发难如叩钟。下笔新诗行满壁，立谈古人坐在席。问我草堂有卧云，知我山储无儋石。自耕自刈食为天，如鹿如麋饮野泉。亦知世上公卿贵，且养丘中草木年。
宿东溪李十五山亭::王季友::上山下山入山谷，溪中落日留我宿。松石依依当主人，主人不在意亦足。名花出地两重阶，绝顶平天一小斋。本意由来是山水，何用相逢语旧怀。
观于舍人壁画山水::王季友::野人宿在人家少，朝见此山谓山晓。半壁仍栖岭上云，开帘欲放湖中鸟。独坐长松是阿谁，再三招手起来迟。于公大笑向予说，小弟丹青能尔为。
山中奉寄钱起员外兼简苗发员外::秦系::空山岁计是胡麻，穷海无梁泛一槎。稚子唯能觅梨栗，逸妻相共老烟霞。高吟丽句惊巢鹤，闲闭春风看落花。借问省中何水部，今人几个属诗家。
献薛仆射::秦系::由来那敢议轻肥，散发行歌自采薇。逋客未能忘野兴，辟书翻遣脱荷衣。家中匹妇空相笑，池上群鸥尽欲飞。更乞大贤容小隐，益看愚谷有光辉。
鲍防员外见寻因书情呈赠::秦系::少小为儒不自强，如今懒复见侯王。览镜已知身渐老，买山将作计偏长。荒凉鸟兽同三迳，撩乱琴书共一床。犹有郎官来问疾，时人莫道我佯狂。
寄浙东皇甫中丞::秦系::闲闲麋鹿或相随，一两年来鬓欲衰。琴砚共依春酒瓮，云霞覆着破柴篱。注书不向时流说，种药空令道者知。久带纱巾仍藉草，山中那得见朝仪。
题章野人山居::秦系::带郭茅亭诗兴饶，回看一曲倚危桥。门前山色能深浅，壁上湖光自动摇。闲花散落填书帙，戏鸟低飞碍柳条。向此隐来经几载，如今已是汉家朝。
山中枉皇甫温大夫见招书::秦系::十年木屐步苔痕，石上松间水自喧。三辟草堂仍被褐，数行书札忽临门。卧多共息嵇康病，才劣虚同郭隗尊。亚相已能怜潦倒，山花笑处莫啼猿。
题茅山李尊师山居::秦系::天师百岁少如童，不到山中竟不逢。洗药每临新瀑水，步虚时上最高峰。篱间五月留残雪，座右千年荫老松。此去人寰今远近，回看云壑一重重。
耶溪书怀寄刘长卿员外::秦系::时人多笑乐幽栖，晚起闲行独杖藜。云色卷舒前后岭，药苗新旧两三畦。偶逢野果将呼子，屡折荆钗亦为妻。拟共钓竿长往复，岩陵滩上胜耶溪。
闲居览史::秦系::长策胸中不复论，荷衣蓝缕闭柴门。当时汉祖无三杰，争得咸阳与子孙。
山中赠耿拾遗𣲗兼两省故人::秦系::数片荷衣不蔽身，青山白鸟岂知贫。如今非是秦时世，更隐桃花亦笑人。
秋日送僧志幽归山寺::秦系::禅室绳床在翠微，松间荷笠一僧归。磬声寂历宜秋夜，手冷灯前自衲衣。
题僧明惠房::秦系::檐前朝暮雨添花，八十真僧饭一麻。入定几时将出定，不知巢燕污袈裟。
答泉州薛播使君重阳日赠酒::秦系::欲强登高无力也，篱边黄菊为谁开。共知不是浔阳郡，那得王弘送酒来。
题洪道士山院::秦系::霞外主人门不扃，数株桃树药囊青。闲行池畔随孤鹤，若问多应道姓丁。
期王炼师不至::秦系::黄精蒸罢洗琼杯，林下从留石上苔。昨日围棋未终局，多乘白鹤下山来。
题赠张道士山居::秦系::盘石垂萝即是家，回头犹看五枝花。松间寂寂无烟火，应服朝来一片霞。
山中书怀寄张建封大夫::秦系::昨日年催白发新，身如麋鹿不知贫。时时亦被群儿笑，赖有南山四老人。
山中赠诸暨丹丘明府::秦系::荷衣半破带莓苔，笑向陶潜酒瓮开。纵醉远须上山去，白云那肯下山来。
奉寄昼公::秦系::蓑笠双童傍酒船，湖山相引到房前。团蕉何事教人见，暂借空床守坐禅。
宿云门上方::秦系::禅室遥看峰顶头，白云东去水长流。松间傥许幽人住，不更将钱买沃州。
即事奉呈郎中韦使君::秦系::久卧云间已息机，青袍忽著狎鸥飞。诗兴到来无一事，郡中今有谢玄晖。
晓鸡::秦系::黯黯严城罢鼓鼙，数声相续出寒栖。不嫌惊破纱窗梦，却恐为妖半夜啼。
赠李十二白::崔成甫::我是潇湘放逐臣，君辞明主汉江滨。天外常求太白老，金陵捉得酒仙人。
题巴州光福寺楠木::严武::楚江长流对楚寺，楠木幽生赤崖背。临谿插石盘老根，苔色青苍山雨痕。高枝闹叶鸟不度，半掩白云朝与暮。香殿萧条转密阴，花龛滴沥垂清露。闻道偏多越水头，烟生霁敛使人愁。月明忽忆湘川夜，猿叫还思鄂渚秋。看君幽霭几千丈，寂寞穷山今遇赏。亦知钟梵报黄昏，犹卧禅床恋奇响。
巴岭荅杜二见忆::严武::卧向巴山落月时，两乡千里梦相思。可但步兵偏爱酒，也知光禄最能诗。江头赤叶枫愁客，篱外黄花菊对谁。跂马望君非一度，冷猿秋雁不胜悲。
军城早秋::严武::昨夜秋风入汉关，朔云边月满西山。更催飞将追骄虏，莫遣沙场匹马远。
寄杜员外::郭受::新诗海内流传久，旧德朝中属望劳。郡邑地卑饶雾雨，江湖天阔足风涛。松花酒熟傍看醉，莲叶舟轻自学操。春兴不知凡几首，衡阳纸价顿能高。
晦日呈诸判官::韩滉::晦日新晴春色娇，万家攀折渡长桥。年年老向江城寺，不觉春风换柳条。
听乐怅然自述::韩滉::万事伤心对管弦，一身含泪向春烟。黄金用尽教歌舞，留与他人乐少年。
出塞曲::郑锡::校尉征兵出塞西，别营分骑过龙溪。沙平虏迹风吹尽，雾失烽烟道易迷。玉靶半开鸿已落，金河欲渡马连嘶。会当系取天骄入，不使军书夜刺闺。
酬诸公宿镜水宅::严维::幸免低头向府中，贵将藜藿与君同。阳雁叫霜来枕上，寒山映月在湖中。诗书何德名夫子，草木推年长数公。闻道汉家偏尚少，此身那此访芝翁。
送崔峒使往睦州兼寄薛司户::严维::如今相府用英髦，独往南州肯告劳。冰水近开渔浦出，雪云初卷定山高。木奴花映桐庐县，青雀舟随白露涛。使者应须访廉吏，府中惟有范功曹。
送房元直赴北京::严维::犹道楼兰十万师，书生匹马去何之。临歧未断归家目，望月空吟出塞诗。常欲激昂论上策，不应憔悴老明时。遥知到日逢寒食，彩笔长裾会晋祠。
书情献相公::严维::年来白发欲星星，误却生涯是一经。魏阙望中何日见，商歌奏罢复谁听。孤根独弃惭山木，弱质无成状水萍。今日更须询哲匠，不应休去老岩扃。
书情上李苏州::严维::东土苗人尚有残，皇皇亚相出朝端。手持国宪群僚畏，口喻天慈百姓安。礼数自怜今日绝，风流空计往年欢。误著青袍将十载，忍令渔浦却垂竿。
余姚祗役奉简鲍参军::严维::童年献赋在皇州，方寸思量君与侯。万事无成新白首，两春虚掷对沧流。歌诗盛赋文星动，箫管新亭晦日游。知己欲依何水部，乡人今正贱东丘。
题茅山李尊师所居::严维::天师百岁少如童，不到山中更不逢。洗药每临新瀑水，步虚时遶最高峰。篱根五月留残雪，座右千年荫古松。此去人寰知近远，回看路隔一重重。
送薛居士和州读书::严维::孤云独鹤共悠悠，万卷经书一叶舟。楚地巢城民舍少，烟村社树鹭湖秋。蒿莱织妾晨炊黍，隅落耕童夕放牛。年少不应辞苦节，诸生若遇亦封侯。
宿天竺寺::严维::方外主人名道林，怕将水月净身心。居然对我说无我，寂历山深将夜深。
丹阳送韦参军::严维::丹阳郭里送行舟，一别心知两地秋。日晚江南望江北，寒鸦飞尽水悠悠。
相里使君宅听澄上人吹小管::严维::秦僧吹竹闭秋城，早在梨园称主情。今夕襄阳山太守，座中流泪听商声。
九日登高::严维::诗家九日怜芳菊，迟客高斋瞰浙江。汉浦浪花摇素壁，西陵树色入秋窗。木奴向熟悬金实，桑落新开泻玉缸。四子醉时争讲德，笑论黄霸屈为邦。
答刘长卿七里濑重送::严维::新安非欲枉帆过，海内如君有几何。醉里别时秋水色，老人南望一狂歌。
岁初喜皇甫侍御至::严维::湖上新正逢故人，情深应不笑家贫。明朝别后门还掩，修竹千竿一老身。
发桐庐寄刘员外::严维::处处云山无尽时，桐庐南望转参差。舟人莫道新安近，欲上潺湲行自迟。
重送新安刘员外::严维::秋江渺渺水空波，越客孤舟欲榜歌。手折衰杨悲老大，故人零落已无多。
乌啼曲二首 一::顾况::玉房掣锁声翻叶，银箭添泉遶霜堞。毕逋拨刺月衔城，八九雏飞其母惊。此是天上老鸦鸣，人间老鸦无此声。摇风杂佩耿华烛，夜听羽人弹此曲。东方曈曈赤日旭。
龙宫操::顾况::龙宫月明光参差，精卫衔石东飞时。鲛人织绡采藕丝，翻江倒海倾吴蜀。汉女江妃杳相续，龙王宫中水不足。
悲歌 二::顾况::我欲升天天隔霄，我欲渡水水无桥。我欲上山山路险，我欲汲井井泉遥。越人翠被今何夕，独立沙边江草碧。紫燕西飞欲寄书，白云何处逢来客。
悲歌 三::顾况::新系青丝百尺绳，心在君家辘轳上。我心皎洁君不知，辘轳一转一惆怅。
悲歌 四::顾况::何处春风吹晓幕，江南渌水通朱阁。美人二八面如花，泣向春风畏花落。
悲歌 六::顾况::轩辕黄帝初得仙，鼎湖一去三千年。周流三十六洞天，洞中日月星辰联。骑龙驾景游八极，轩辕弓剑无人识，东海青童寄消息。
苔藓山歌::顾况::野人夜梦江南山，江南山深松桂闲。野人觉后长叹息，帖藓黏苔作山色。闭门无事任盈虚，终日欹眠观四如。一如白云飞出壁，二如飞雨岩前滴。三如腾虎欲咆哮，四如懒龙遭霹雳。崄峭嵌空潭洞寒，小儿两手扶栏干。
同裴观察东湖望山歌::顾况::浴鲜积翠栖灵异，石洞花宫横半空。夜光潭上明星启，风雨坛边树如洗。水淹徐孺宅恒干，绳坠洪崖井无底。主人载酒东湖阴，遥望西山三四岑。
八月五日歌::顾况::四月八日明星出，摩耶夫人降前佛。八月五日佳气新，昭成太后生圣人。开元九年燕公说，奉诏听置千秋节。丹青庙里贮姚宋，花萼楼中宴岐薛。清乐灵香几处闻，鸾歌凤吹动祥云。已于武库见灵鸟，仍向晋山逢老君。率土普天无不乐，河清海晏穷寥廓。梨园第子传法曲，张果先生进仙药。玉座凄凉游帝京，悲翁回首望承明。云韶九奏杳然远，唯有五陵松柏声。
露青竹杖歌::顾况::鲜于仲通正当年，章仇兼琼在蜀川。约束蜀儿采马鞭，蜀儿采鞭不敢眠。横截斜飞飞鸟边，绳桥夜上层崖颠。头插白云跨飞泉，采得马鞭长且坚。浮沤丁子珠联联，灰煮蜡楷光烂然。章仇兼琼持上天，上天雨露何其偏。飞龙闲厩马数千，朝饮吴江夕秣燕。红尘扑辔汗湿鞯，师子麒麟聊比肩。江面昆明洗刷牵，四蹄踏浪头枿天。蛟龙稽颡河伯虔，拓羯胡雏脚手鲜。陈闳韩干丹青妍，欲貌未貌眼欲穿。金鞍玉勒锦连干，骑入桃花杨柳烟。十二楼中奏管弦，楼中美人夺神仙。争爱大家把此鞭，禄山入关关破年。忽见扬州北邙前，秪有人还千一钱。亭亭笔直无皴节，磨捋形相一条铁。市头格是无人别，江海贱臣不拘绁。垂窗挂影西窗缺，稚子觅衣挑仰穴。家童拾薪几拗折，玉润犹沾玉垒雪。碧鲜似染苌弘血，蜀帝城边子规咽。相如桥上文君绝，往年策马降至尊。七盘九折横剑门，穆王八骏超昆仑。安用冉冉孤生根，圣人不贵难得货，金玉珊珊谁买恩。
萧郸草书歌::顾况::萧子草书人不及，洞庭叶落秋风急。上林花开春露湿，花枝蒙蒙向水垂。见君数行之洒落，石上之松松下鹤。若把君书比仲将，不知谁在凌云阁。
嵇山道芬上人画山水歌::顾况::镜中真僧白道芬，不服朱审李将军。渌汗平铺洞庭水，笔头点出苍梧云。且看八月十五夜，月下看山尽如画。
丘小府小鼓歌::顾况::地盘山鸡犹可像，坎坎砰砰随手长。夜半高楼沈醉时，万里踏桥乱山响。
刘禅奴弹琵琶歌::顾况::乐府只传横吹好，琵琶写出关山道。羁雁出塞绕黄云，边马仰天嘶白草。明妃愁中汉使回，蔡琰愁处胡笳哀。鬼神知妙欲收响，阴风切切四面来。李陵寄书别苏武，自有生人无此苦。当时若值霍骠姚，灭尽乌孙夺公主。
李湖州孺人弹筝歌::顾况::武帝升天留法曲，凄清掩仰弦柱促。上阳宫人怨青苔，此夜想夫怜碧玉。思妇高楼刺壁窥，愁猿叫月鹦呼儿。寸心十指有长短，妙入神处无人知。独把梁州凡几拍，风沙对面胡秦隔。听中忘却前溪碧，醉后犹疑边草白。
郑女弹筝歌::顾况::郑女八岁能弹筝，春风吹落天上声。一声雍门泪承睫，两声赤鲤露鬐鬣。二声白猿臂拓颊，郑女出参丈人时。落花惹断游空丝，高楼不掩许声出，羞杀百舌黄莺儿。
洛阳行送洛阳韦七明府::顾况::始上龙门望洛川，洛阳桃李艳阳天。最好当年二三月，上阳宫树千花发。疏家父子错挂冠，梁鸿夫妻虚适越。
剡纸歌::顾况::云门路上山阴雪，中有玉人持玉节。宛委山里禹余粮，石中黄子黄金屑。剡溪剡纸生剡藤，喷水捣后为蕉叶。欲写金人金口经，寄与山阴山里僧。手把山中紫罗笔，思量点画龙蛇出。政是垂头蹋翼时，不免向君求此物。
送大理张卿::顾况::春色依依惜解携，月卿今夜泊隋堤。白沙洲上江篱长，绿树村边谢豹啼。迁客比来无倚仗，故人相去隔云泥。越禽唯有南枝分，目送孤鸿飞向西。
宿湖边山寺::顾况::群峰过雨涧淙淙，松下扉扃白鹤双。香透经窗笼桧柏，云生梵宇湿旛幢。蒲团僧定风过席，苇岸渔歌月堕江。谁悟此生同寂灭，老禅慧力得心降。
湖南客中春望::顾况::鸣雁嘹嘹北向频，渌波何处是通津。风尘海内怜双鬓，涕泪天涯惨一身。故里音书应望绝，异乡景物又更新。便抛印绶从归隐，吴渚香莼漫吐春。
闲居怀旧::顾况::日长鼓腹爱吾庐，洗竹浇花兴有余。骚客空传成相赋，晋人已负绝交书。贫居谪所谁推毂，仕向侯门耻曳裾。今日思来总皆罔，汗青功业又何如。
代佳人赠别::顾况::万里行人欲渡溪，千行珠泪滴为泥。已成残梦随君去，犹有惊乌半夜啼。
忆故园::顾况::惆怅多山人复稀，杜鹃啼处泪霑衣。故园此去千余里，春梦犹能夜夜归。
题叶道士山房::顾况::水边垂柳赤栏桥，洞里仙人碧玉箫。近得麻姑音信否，浔阳江上不通潮。
送李秀才入京::顾况::五湖秋叶满行船，八月灵槎欲上天。君向长安余适越，独登秦望望秦川。
越中席上看弄老人::顾况::不到山阴十二春，镜中相见白头新。此生不复为年少，今日从他弄老人。
听刘安唱歌::顾况::子夜新声何处传，悲翁更忆太平年。即今法曲无人唱，已逐霓裳飞上天。
樱桃曲::顾况::百舌犹来上苑花，游人独自忆京华。遥知寝庙尝新后，敕赐樱桃向几家。
山中::顾况::野人爱向山中宿，况在葛洪丹井西。庭前有个长松树，夜半子规来上啼。
赠朱放::顾况::野客归时无四邻，黔娄别久案常贫。渔樵旧路不堪入，何处空山犹有人。
江村乱后::顾况::江村日暮寻遗老，江水东流横浩浩。竹里闲窗不见人，门前旧路生青草。
望简寂观::顾况::青嶂青溪直复斜，白鸡白犬到人家。仙人住在最高处，向晚春泉流白花。
五两歌送张夏::顾况::竿头五两风袅袅，水上云帆逐飞鸟。送君初出扬州时，霭霭曈曈江溢晓。
临海所居三首 一::顾况::此是昔年征战处，曾经永日绝人行。千家寂寂对流水，唯有汀洲春草生。
临海所居三首 二::顾况::此去临溪不是遥，楼中望见赤城标。不知叠嶂重霞里，更有何人度石桥。
临海所居三首 三::顾况::家在双峰兰若边，一声秋磬发孤烟。山连极浦鸟飞尽，月上青林人未眠。
听角思归::顾况::故园黄叶满青苔，梦后城头晓角哀。此夜断肠人不见，起行残日影徘徊。
酬柳相公::顾况::天下如今已太平，相公何事唤狂生。个身恰似笼中鹤，东望沧溟叫数声。
题明霞台::顾况::野人本自不求名，欲向山中过一生。莫嫌憔悴无知己，别有烟霞似弟兄。
送柳宜城葬::顾况::鸣笳已逐春风咽，匹马犹依旧路嘶。遥望柳家门外树，恐闻黄鸟向人啼。
宫词五首 二::顾况::玉楼天半起笙歌，风送宫嫔笑语和。月殿影开闻夜漏，水精帘卷近银河。
宫词五首 三::顾况::玉阶容卫宿千官，风猎青旗晓仗寒。侍女先来荐琼蘂，露浆新下九霄盘。
宫词五首 四::顾况::九重天乐降神仙，步舞分行踏锦筵。嘈囋一声钟鼓歇，万人楼下拾金钱。
宫词五首 五::顾况::金吾持戟护新檐，天乐声传万姓瞻。楼上美人相倚看，红妆透出水精帘。
寻桃花岭潘三姑台::顾况::桃花岭上觉天低，人上青山马隔溪。行到三姑学仙处，还有刘阮二郎迷。
夜中望仙观::顾况::日暮衔花飞鸟还，月明溪上见青山。遥知玉女窗前树，不是仙人不得攀。
送李侍御往吴兴::顾况::世间只有情难说，今夜应无不醉人。若向洞庭山下过，暗知浇沥圣姑神。
奉和韩晋公晦日呈诸判官::顾况::江南无处不闻歌，晦日中军乐更多。不是风光催柳色，却缘威令动阳和。
子规::顾况::杜宇冤亡积有时，年年啼血动人悲。若教恨魄皆能化，何树何山着子规。
海鸥咏::顾况::万里飞来为客鸟，曾蒙丹凤借枝柯。一朝凤去梧桐死，满目鸱鸢奈尔何。
赠韦清将军::顾况::身执金吾主禁兵，腰间宝剑重横行。接舆亦是狂歌者，更就将军乞一声。
赠僧二首 一::顾况::家住义兴东舍溪，溪边莎草雨无泥。上人一向心入定，春鸟年年空自啼。
赠僧二首 二::顾况::出头皆是新年少，何处能容老病翁。更把浮荣喻生灭，世间无事不虚空。
登楼望水::顾况::鸟啼花发柳含烟，掷却风光忆少年。更上高楼望江水，故乡何处一归船。
湖中::顾况::青草湖边日色低，黄茅嶂里鹧鸪啼。丈夫飘荡今如此，一曲长歌楚水西。
岁日作::顾况::不觉老将春共至，更悲携手几人全。还丹寂寞羞明镜，手把屠苏让少年。
山中赠客::顾况::山中好处无人别，涧梅伪作山中雪。野客相逢夜不眠，山中童子烧松节。
王郎中妓席五咏 箜篌::顾况::玉作搔头金步摇，高张苦调响连宵。欲知写尽相思梦，度水寻云不用桥。
王郎中妓席五咏 舞::顾况::汗浥新装画不成，丝催急节舞衣轻。落花遶树疑无影，回雪从风暗有情。
王郎中妓席五咏 歌::顾况::柳拂青楼花满衣，能歌宛转世应稀。空中几处闻清响，欲遶行云不遣飞。
王郎中妓席五咏 筝::顾况::秦声楚调怨无穷，陇水胡笳咽复通。莫遣黄莺花里啭，参差撩乱妒春风。
王郎中妓席五咏 笙::顾况::欲写人间离别心，须听鸣凤似龙吟。江南曲尽归何处，洞水山云知浅深。
送李山人还玉溪::顾况::好鸟共鸣临水树，幽人独欠买山钱。若为种得千竿竹，引取君家一眼泉。
送少微上人还鹿门::顾况::少微不向吴中隐，为个生缘在鹿门。行入汉江秋月色，襄阳耆旧几人存。
宿昭应::顾况::武帝祈灵太乙坛，新丰树色绕千官。那知今夜长生殿，独闭山门月影寒。
题琅邪上方::顾况::东晋王家在此溪，南朝树色隔窗低。碑沈字灭昔人远，谷鸟犹向寒花啼。
安仁港口望仙人城::顾况::楼台采翠远分明，闻说仙家在此城。欲上仙城无路上，水边花里有人声。
寄秘书包监::顾况::一别长安路几千，遥知旧日主人怜。贾生只是三年谪，独自无才已四年。
小孤山::顾况::古庙枫林江水边，寒鸦接饭雁横天。大孤山远小孤出，月照洞庭归客船。
送李秀才游嵩山::顾况::嵩山石壁挂飞流，无限神仙在上头。采得新诗题石壁，老人惆怅不同游。
从剡溪至赤城::顾况::灵溪宿处接灵山，窈映高楼向月闲。夜半鹤声残梦里，犹疑琴曲洞房闲。
叶上题诗从苑中流出::顾况::花落深宫莺亦悲，上阳宫女断肠时。君恩不闭东流水，叶上题诗寄与谁。
崦里桃花::顾况::崦里桃花逢女冠，林间杏叶落仙坛。老人方授上清箓，夜听步虚山月寒。
听子规::顾况::栖霞山中子规鸟，口边血出啼不了。山僧后夜初出定，闻似不闻山月晓。
竹枝曲::顾况::帝子苍梧不复归，洞庭叶下荆云飞。巴人夜唱竹枝后，肠断晓猿声渐稀。
寻僧二首 一::顾况::方丈玲珑花竹闲，已将心印出人闲。家家门外长安道，何处相逢是宝山。
寻僧二首 二::顾况::弥天释子本高情，往往山中独自行。莫怪狂人游楚国，莲花只在淤泥生。
桃花曲::顾况::魏帝宫人舞凤楼，隋家天子泛龙舟。君王夜醉春眠晏，不觉桃花逐水流。
赠远::顾况::暂出河边思远道，却来窗下听新莺。故人一别几时见，春草还从旧处生。
早春思归有唱竹枝歌者坐中下泪::顾况::渺渺春生楚水波，楚人齐唱竹枝歌。与君皆是思归客，拭泪看花奈老何。
送郭秀才::顾况::故人曾任丹徒令，买得青山拟独耕。不作草堂招远客，却将垂柳借啼莺。
宫词::顾况::长乐宫连上苑春，玉楼金殿艳歌新。君门一入无由出，唯有宫莺得见人。
悼稚::顾况::稚子比来骑竹马，犹疑只在屋东西。莫言道者无悲事，曾听巴猿向月啼。
山僧兰若::顾况::绝顶茅庵老此生，寒云孤木伴经行。世人那得知幽径，遥向青峰礼磬声。
裴大夫见过::姚合::湖南谯国尽英髦，心事相期节义高。解下佩刀无所惜，新闻天子付三刀。
谢韬光上人赠百龄藤杖::姚合::衰病近来行少力，光公乞我百龄藤。闲来杖此向何处，过水缘山只访僧。
咏贵游::姚合::贵游多爱向深春，到处香凝数里尘。红杏花开连锦障，绿杨阴合拂朱轮。凤凰尊畔飞金盏，丝竹声中醉玉人。日暮垂鞭共归去，西园宾客附龙鳞。
穷边词二首 一::姚合::将军作镇古汧洲，水腻山春节气柔。清夜满城丝管散，行人不信是边头。
穷边词二首 二::姚合::箭利弓调四镇兵，蕃人不敢近东行。沿边千里浑无事，唯见平安火入城。
杨给事师皋哭亡爱姬英英窃闻诗人多赋因而继和::姚合::真珠为土玉为尘，未识遥闻鼻亦辛。天上还应收至宝，世间难得是佳人。朱丝自断虚银烛，红粉潜销冷绣裀。见说忘情唯有酒，夕阳对酒更伤神。
听僧云端讲经::姚合::无生深旨诚难解，唯是师言得正真。远近迟斋来谛听，酒坊鱼市尽无人。
腊日猎::姚合::健夫结束执旌旗，晓度长江自合围。野外狐狸搜得尽，天边鸿雁射来稀。苍鹰落日饥唯急，白马平川走似飞。蜡节畋游非为己，莫惊刺史夜深归。
闻魏州破贼::姚合::生灵苏息到元和，上将功成自执戈。烟雾扫开尊北岳，蛟龙斩断净南河。旗回海眼军容壮，兵合天心杀气多。从此四方无一事，朝朝雨露是恩波。
成名后留别从兄::姚合::一辞山舍废躬耕，无事悠悠住帝城。为客衣裳多不稳，和人诗句固难精。几年秋赋唯知病，昨日春闱偶有名。却出关东悲复喜，归寻弟妹别仁兄。
崔少卿鹤::姚合::入门石径半高低，闲处无非是药畦。致得仙禽无去意，花间舞罢洞中栖。
杏园::姚合::江头数顷杏花开，车马争先尽此来。欲待无人连夜看，黄昏树树满尘埃。
晚题江馆::周贺::病寄曲江居带城，傍门孤柳一蝉鸣。澄波月上见鱼掷，晚径叶多闻犬行。越岛夜无侵阁色，寺钟凉有隔原声。故园尽卖休官去，潮水秋来空自平。
秋晚归庐山留别道友::周贺::病起陵阳思翠微，秋风动后著行衣。月生石齿人同见，霜落木梢愁独归。已许衲僧修静社，便将樵叟对闲扉。不嫌旧隐相随去，庐岳临天好息机。
同徐处士秋怀少室旧居::周贺::曾居少室黄河畔，秋梦长悬未得回。扶病半年离水石，思归一夜隔风雷。荒斋几遇僧眠后，晚菊频经鹿踏来。灯下此心谁共说，傍松幽径已多栽。
赠神遘上人::周贺::草履蒲团山意存，坐看庭木长桐孙。行斋罢讲仍香气，布褐离床带雨痕。夏满寻医还出寺，晴来晒疏暂开门。道情淡薄闲愁尽，霜色何因入鬓根。
赠道人::周贺::布褐高眠石窦春，迸泉多溅黑纱巾。摇头说易当朝客，落手围碁对俗人。自筭天年穷甲子，谁同雨夜守庚申。拟归太华何时去，他日相寻乞药银。
赠厉玄侍御::周贺::山松径与瀑泉通，巾舃行吟想越中。塞雁去经华顶末，乡僧来自海涛东。关分河汉秋钟绝，露滴狝猴夜岳空。抱疾因寻周柱史，杜陵寒叶落无穷。
送韩评事::周贺::门枕平湖秋景好，水烟松色远相依。罢官余俸租田种，送客回舟载石归。离岸游鱼逢浪返，望巢寒鸟逆风飞。嵩阳旧隐多时别，闭目闲吟忆翠微。
寄新头陀::周贺::见说北京寻祖后，瓶盂自挈遶穷边。相逢竹坞晦暝夜，一别苕溪多少年。远洞省穿湖底过，断崖曾向壁中禅。青城不得师同住，坐想沧江忆浩然。
寄韩司兵::周贺::多病十年无旧识，沧州乱后只逢君。已知罢秩辞泷水，相劝移家近岳云。泗上旅帆侵叠浪，雪中归路踏荒坟。若为此别终期老，书札何因寄北军。
寺居寄杨侍御::周贺::雨过北林空晚凉，院闲人去掩斜阳。十年多病度落叶，万里乱愁生夜床。终欲返耕甘性拙，久惭他事与身忙。还知谢客名先重，肯为诗篇问楚狂。
上陕府姚中丞::周贺::此心长爱狎禽鱼，仍候登封独著书。领郡只嫌生药少，在官长恨与山疏。成家尽是经纶后，得句应多谏诤余。见说养真求退静，溪南泉石许同居。
赠僧::周贺::藩府十年为律业，南朝本寺往来新。辞归几别深山客，赴请多从远处人。松吹入堂资讲力，野蔬供饭爽禅身。他年更息登坛计，应与云泉作四邻。
送石协律归吴::周贺::僧窗梦后忆归耕，水涉应多半月程。幕府罢来无药价，纱巾带去有山情。夜随净渚离蛩语，早过寒潮背井行。已让辟书称抱疾，沧洲便许白髭生。
寄金陵僧::周贺::水石致身闲自得，平云竹阁少炎蒸。斋床几减供禽食，禅径寒通照像灯。觅句当秋山落叶，临书近腊砚生冰。行登总到诸山寺，坐听蝉声满四棱。
送忍禅师归庐岳::周贺::浪匝湓城岳壁青，白头僧去扫禅扃。龛灯度雪补残衲，山日上轩看旧经。泉水带冰寒溜涩，薜萝新雨曙烟腥。已知身事非吾道，甘卧荒斋竹满庭。
赠姚合郎中::周贺::望重来为守土臣，清高还似武功贫。道从会解唯求静，时造玄微不趁新。玉帛已知难挠思，云泉终是得闲身。两衙向后长无事，门馆多逢请益人。
宿李主簿::周贺::独树倚亭新月入，城墙四面鏁山多。去年今夜还来此，坐见西风袅鹊窠。
寄潘纬::周贺::杨柳垂丝与地连，归来一醉向溪边。相逢头白莫惆怅，世上无人长少年。
浔阳与孙郎中宴回::周贺::别酒已酣春漏前，他人扶上北归船。浔阳渡口月未上，渔火照江仍独眠。
送宗禅师::周贺::衡阳到却十三春，行脚同来有几人。老大又思归岳里，当时来漆祖师身。
送僧::周贺::草履初登南客船，铜瓶犹贮北山泉。衡阳旧寺秋归去，门鏁寒潭几树蝉。
送蜀僧::周贺::万里独行无弟子，惟赍筇竹与檀龛。看经更向吴中老，应是山川似剑南。
过僧竹院::周贺::一生爱竹自未有，每到此房归不能。高人留宿话禅后，寂寞雨堂空夜灯。
忆浔阳旧居兼感长孙郎中::周贺::浔阳却到是何日，此地今无旧使君。长忆穷冬宿庐岳，瀑泉冰折共僧闻。
送郭秀才归金陵::周贺::夏后客堂黄叶多，又怀家国起悲歌。酒前欲别语难尽，云际相思心若何。鸟下独山秋寺磬，人随大舸晚江波。南徐旧业几时到，门掩残阳积翠萝。
重阳::周贺::云木疏黄秋满川，茱萸风里一樽前。几回为客逢佳节，曾见何人再少年。霜报征衣冷针指，雁惊幽隐泣云泉。古来醉乐皆难得，留取穷通委上天。
咏春风::崔涯::动地经天物不伤，高情逸韵住何方。扶持燕雀连天去，断送杨花尽日狂。遶桂月明过万户，弄帆晴晚渡三湘。孤云虽是无心物，借便吹教到帝乡。
竹::崔涯::领得溪风不放回，傍窗缘砌遍庭栽。须招野客为邻住，看引山禽入郭来。幽院独惊秋气早，小门深向绿阴开。谁怜翠色兼寒影，静落茶瓯与酒杯。
侠士诗::崔涯::太行岭上二尺雪，崔涯袖中三尺铁。一朝若遇有心人，出门便与妻儿别。
别妻::崔涯::陇上泉流陇下分，断肠呜咽不堪闻。嫦娥一入月中去，巫峡千秋空白云。
杂嘲二首 一::崔涯::二年不到宋家东，阿母深居僻巷中。含泪向人羞不语，琵琶弦断倚屏风。
杂嘲二首 二::崔涯::日暮迎来香合中，百年心事一宵同。寒鸡鼓翼纱窗外，已觉恩情逐晓风。
悼妓::崔涯::赤板桥西小竹篱，槿花还似去年时。淡黄衫子浑无色，肠断丁香画雀儿。
自苏州至望亭驿有作::郭良骥::南浦菰蒲遶白蘋，东吴黎庶逐黄巾。野棠自发空流水，江燕初归不见人。远岫依依如送客，平田渺渺独伤春。那堪回首长洲苑，烽火年年报虏尘。
邺中行::郭良骥::年去年来秋更春，魏家园庙已成尘。只今惟有西陵在，无复当时歌舞人。
松::王叡::寒松耸拔倚苍岑，绿叶扶疏自结阴。丁固梦时还有意，秦王封日岂无心。常将正节栖孤鹤，不遣高枝宿众禽。好是特凋群木后，护霜凌雪翠逾深。
竹::王叡::庭竹森疏玉质寒，色包葱碧尽琅玕。翠筠不乐湘娥泪，斑箨堪裁汉主冠。成韵含风已萧瑟，媚涟凝渌更檀栾。此君引凤为龙日，耸节稍云直上看。
解昭君怨::王叡::莫怨工人丑画身，莫嫌明主遣和亲。当时若不嫁胡虏，只是宫中一舞人。
祠渔山神女歌二首 一::王叡::蓪草头花椰叶裙，蒲葵树下舞蛮云。引领望江遥滴酒，白蘋风起水生文。
祠渔山神女歌二首 二::王叡::枨枨山响荅琵琶，酒湿青莎肉饲鸦。树叶无声神去后，纸钱灰出木绵花。
牡丹::王叡::牡丹妖艳乱人心，一国如狂不惜金。曷若东园桃与李，果成无语自成阴。
秋::王叡::蝉噪古槐疏叶下，树衔斜日映孤城。欲知潘鬓愁多少，一夜新添白数茎。
春雪 二::焦郁::春雪空蒙帘外斜，霏微半入野人家。长天远树山山白，不辨梅花与柳花。
赠去婢::崔郊::公子王孙逐后尘，绿珠垂泪滴罗巾。侯门一入深如海，从此萧郎是路人。
江西投谒所知为典客所阻因赋::刘鲁风::万卷书生刘鲁风，烟波万里谒文翁。无钱岂与韩知客，名纸毛生不肯通。
琼台::柳泌::崖壁盘空天路回，白云行尽见琼台。洞门黯黯阴云闭，金阙曈曈日殿开。
操莲曲::何希尧::锦莲浮处水粼粼，风外香生袜底尘。荷叶荷裙相映色，闻歌不见采莲人。
一枝花::何希尧::几树晴葩映水开，乱红狼籍点苍苔。东风留得残枝在，为惜余芳独看来。
柳枝词::何希尧::大堤杨柳雨沈沈，万缕千条惹恨深。飞絮满天人去远，东风无力系春心。
海棠::何希尧::著雨胭脂点点消，半开时节最妖娆。谁家更有黄金屋，深锁东风贮阿娇。
遗临平监吏::朱冲和::三千里外布干戈，果得鲸鲵入网罗。今日宝刀无杀气，只缘君处受恩多。
上浙东元相::章孝标::婺女星边喜气频，越王台上坐诗人。雪晴山水勾留客，风暖旌旗计会春。黎庶已同猗顿富，烟花却为相公贫。何言禹迹无人继，万顷湖田又斩新。
咏弓::章孝标::较量武艺论勋庸，曾发将军箭落鸿。握内从夸弯似月，眼前还怕撇来风。只知击起穿雕镞，不解容和射鹄功。得病自从杯里后，至今形状怕相逢。
蜀中上王尚书::章孝标::梓桐花幕碧云浮，天许文星寄上头。武略剑峰环相府，诗情锦浪浴仙洲。丁香风里飞笺草，邛竹烟中动酒钩。自古名高闲不得，肯容王粲赋登楼。
赠陆鬯浙西进诗除官::章孝标::帝城云物得阳春，水国烟花失主人。昨日天风吹乐府，六宫丝管一时新。
古行宫::章孝标::瓦烟疏冷古行宫，寂寞朱门反鏁空。残粉水银流砌下，堕环秋月落泥中。莺传旧语娇春日，花学严妆妒晓风。天子时清不巡幸，只应鸾凤集梧桐。
题上皇观::章孝标::烟霞星盖七星坛，想像先朝驻禁銮。辇路已平栽药地，皇风犹在步虚寒。楼台瑞气晴萧索，杉桧龙身老屈蟠。翻感惠休并李郭，剑门空处望长安。
鹰::章孝标::星眸未放瞥秋毫，频掣金铃试雪毛。会使老拳供口腹，莫辞亲手啖腥臊。穿云自怪身如电，煞兔谁知吻胜刀。可惜忍饥寒日暮，向人鹐断碧丝绦。
送张使君赴饶州::章孝标::饶阳因富得州名，不独农桑别有营。日暖提筐依茗树，天阴把酒入银坑。江寒鱼动枪旗影，山晚云和鼓角声。太守能诗兼爱静，西楼见月几篇成。
鲤鱼::章孝标::眼似真珠鳞似金，时时动浪出还沈。河中得上龙门去，不叹江湖岁月深。
饥鹰词::章孝标::遥想平原兔正肥，千回砺吻振毛衣。纵令啄解丝绦结，未得人呼不敢飞。
归燕词辞工部侍郎::章孝标::旧垒危巢泥已落，今年故向社前归。连云大厦无栖处，更望谁家门户飞。
日者::章孝标::十指中央了五行，说人休咎见前生。我来本乞真消息，却怕呵钱卦欲成。
送金可纪归新罗::章孝标::登唐科第语唐音，望日初生忆故林。鲛室夜眠阴火冷，蜃楼朝泊晓霞深。风高一叶飞鱼背，潮净三山出海心。想把文章合夷乐，蟠桃花里醉人参。
闻角::章孝标::边秋画角怨金微，半夜对吹惊贼围。塞雁遶空秋不下，胡云著草冻还飞。关头老马嘶看月，碛里疲兵泪湿衣。余韵袅空何处尽，戍天寥落晓星稀。
梦乡::章孝标::家住吴王旧苑东，屋头山水胜屏风。寻常梦在秋江上，钓艇游扬藕叶中。
织绫词::章孝标::去年蚕恶绫帛贵，官急无丝织红泪。残经脆纬不通梭，鹊凤阑珊失头尾。今年蚕好缲白丝，鸟鲜花活人不知。瑶台雪里鹤张翅，禁苑风前梅折枝。不学邻家妇慵懒，蜡揩粉拭谩官眼。
诸葛武侯庙::章孝标::木牛零落阵图残，山姥烧钱古柏寒。七纵七擒何处在，茅花枥叶盖神坛。
钱塘赠武翊黄::章孝标::曾将心剑作戈矛，一战名场造化愁。花锦文章开四面，天人科第上三头。鸳鸿待侣飞清禁，山水缘情住外州。时伴庾公看海月，好吟诗断望潮楼。
贻美人::章孝标::诸侯帐下惯新妆，皆怯刘家薄媚娘。宝髻巧梳金翡翠，罗裙宜著绣鸳鸯。轻轻舞汗初沾袖，细细歌声欲遶梁。何事不归巫峡去，故来人世断人肠。
柘枝::章孝标::柘枝初出鼓声招，花钿罗衫耸细腰。移步锦靴空绰约，迎风绣帽动飘飖。亚身踏节鸾形转，背面羞人凤影娇。祗恐相公看未足，便随风雨上青霄。
览杨校书文卷::章孝标::跪伸霜素剖琅玕，身堕瑶池魄暗寒。红锦晚开云母殿，白珠秋写水精盘。情高鹤立昆仑峭，思壮鲸跳渤澥宽。谁有轩辕古铜片，为持相并照妖看。
送陈校书赴蔡州幕::章孝标::天假纵横入幕筹，东南顿减一方忧。行赍健笔辞天阁，坐见妖星落蔡州。青草袍襟翻日脚，黄金马镫照旄头。此行领取从军乐，莫虑功名不拜侯。
少年行::章孝标::平明小猎出中军，异国名香满袖薰。画榼倒悬鹦鹉觜，花衫对舞凤凰文。手抬白马嘶春雪，臂竦青骹入暮云。落日胡姬楼上饮，风吹箫管满楼闻。
蜀中赠广上人::章孝标::曾持麈尾引金根，万乘前头草五言。疏讲青龙归禁苑，歌抄白雪乞梨园。朝惊云气遮天阁，暮踏猿声入剑门。今日西川无子美，诗风又起浣花村。
赠刘宽夫昆季::章孝标::文聚星辰衣彩霞，问谁兄弟是刘家。雁行云掺参差翼，琼树风开次第花。天假声名悬日月，国凭骚雅变浮华。曾穷晋汉儒林传，龙虎虽多未足夸。
题朱秀城南亭子::章孝标::朱家亭子象悬匏，阶莹青莎栋剪茆。瘿挂眼开欺鸲鹆，花缘网结妒螵蛸。有时风月输三虎，无壁琴书属四郊。土木欲知精洁处，社天归燕怯安巢。
上西川王尚书::章孝标::人人入蜀谒文翁，妍丑终须露镜中。诗景荒凉难道合，客情疏密分当同。城南歌吹琴台月，江上旌旗锦水风。下客低头来又去，暗堆冰炭在深衷。
骆谷行::章孝标::扪云袅栈入青冥，鞿马铃骡傍日星。仰踏剑棱梯万仞，下缘冰岫杳千寻。山花织锦时聊看，涧水弹琴不暇听。若比争名求利处，寻思此路却安宁。
初及第归酬孟元翊见赠::章孝标::六年衣破帝城尘，一日天池水脱鳞。未有片言惊后辈，不无惭色见同人。每登公䜩思来日，渐听乡音认本身。何幸致诗相慰贺，东归花发杏桃春。
淮南李相公绅席上赋春雪::章孝标::六出花飞处处飘，黏窗著砌上寒条。朱门到晓难盈尺，尽是三军喜气消。
及第后寄广陵故人::章孝标::及第全胜十政官，金鞍镀了出长安。马头渐入扬州郭，为报时人洗眼看。
小松::章孝标::爪叶鳞条龙不盘，梳风幕翠一庭寒。莫言只是人长短，须作浮云向上看。
宫词::章孝标::明日銮舆欲向东，守宫金翠带愁红。九门佳气已西去，千里花开一夜风。
题杭州樟亭驿::章孝标::樟亭驿上题诗客，一半寻为山下尘。世事日随流水去，红花还似白头人。
刘侍中宅盘花紫蔷薇::章孝标::真宰偏饶丽景家，当春盘出带根霞。从开一朵朝衣色，免踏尘埃看杂花。
题东林寺寄江州李员外::章孝标::山势棱层入杳冥，寺形高下趁山行。象牙床坐莲花佛，玛瑙函盛贝叶经。日映砌阴移宝阁，风吹天乐动金铃。门前更有清江水，便是浔阳太守厅。
僧院小松::章孝标::抛杉背柏冷僧帘，锁月梳风出殿檐。还似天台新雨后，小峰云外碧尖尖。
八月::章孝标::徙倚仙居遶翠楼，分明宫漏静兼秋。长安夜夜家家月，几处笙歌几处愁。
玄都楼桃::蒋防::旧传天上千年熟，今日人间五日香。红软满枝须作意，莫交方朔施偷将。
题李宾客旧居::李虞::逢时不得致升平，岂是明君忘姓名。眼暗发枯缘世事，今来无泪哭先生。
白牡丹::裴潾::长安豪贵惜春残，争赏先开紫牡丹。别有玉杯承露冷，无人起就月中看。
送黄明府晔赴岳州湘阴任::刘三复::拟占名场第一科，龙门十上困风波。三年护塞从戎远，万里投荒失意多。花县到时铜墨贵，叶舟行处水云和。遥知布惠苏民后，应向祠堂吊汨罗。
留题桂州碧浔亭::韦瓘::半年领郡固无劳，一日为心素所操。轮奂未成绳墨在，规模已壮闶闳高。理人虽切才常短，薄宦都缘命不遭。从此归耕洛川上，大千江路任风涛。
赠毛仙翁::崔郾::存亡去住一壶中，兄事安期弟葛洪。甲子已过千岁鹤，仪容方称十年童。心灵暗合行人数，药力潜均造化功。终待此身无系累，武陵山下等黄公。
公无渡河::陈标::阴云飒飒浪花愁，半度惊湍半挂舟。声尽云天君不住，命悬鱼鳖妾同休。黛娥芳脸垂珠泪，罗袜香裾赴碧流。余魄岂能衔木石，独将遗恨付箜篌。
秦王卷衣::陈标::秦王宫阙霭春烟，珠树琼枝近碧天。御气馨香苏合启，帘光浮动水精悬。霏微罗縠随芳袖，宛转鲛鮹逐宝筵。从此咸阳一回首，暮云愁色已千年。
倢伃怨::陈标::掌上恩移玉帐空，香珠满眼泣春风。飘零怨柳凋眉翠，狼籍愁桃坠脸红。凤辇祗应三殿北，鸾声不向五湖中。笙歌处处回天眷，独自无情长信宫。
饮马长城窟::陈标::日日风吹虏骑尘，年年饮马汉营人。千堆战骨那知主，万里枯沙不辨春。浴谷气寒愁坠指，断崖冰滑恐伤神。金鞍玉勒无颜色，泪满征衣怨暴秦。
江南行::陈标::水光春色满江天，蘋叶风吹荷叶钱。香蚁翠旗临岸市，艳娥红袖渡江船。晓惊白鹭联翩雪，浪蹙青茭潋滟烟。不怕江洲芳草暮，待将秋兴折湖莲。
长安秋思::陈标::吴女秋机织曙霜，冰蚕吐丝月盈筐。金刀玉指裁缝促，水殿花楼弦管长。舞袖慢移凝瑞雪，歌尘微动避雕梁。唯愁陌上芳菲度，狼籍风池荷叶黄。
赠元和十三年登第进士::陈标::春官南院粉墙东，地色初分月色红。文字一千重马拥，喜欢三十二人同。眼看鱼变辞凡水，心逐鹦飞出瑞风。莫怪云泥从此别，总曾惆怅去年中。
焦桐树::陈标::江上烹鱼采野樵，鸾枝摧折半曾烧。未经良匠材虽散，待得知音尾已焦。若使琢磨徽白玉，便来风律轸青瑶。还能万里传山水，三峡泉声岂寂寥。
寄友人::陈标::杜甫在时贪入蜀，孟郊生处却归秦。如今始会麻姑意，借问山川与后人。
啄木谣::陈标::丁丁向晚急还稀，啄遍庭槐未肯归。终日与君除蠹害，莫嫌无事不频飞。
僧院牡丹::陈标::琉璃地上开红艳，碧落天头散晓霞。应是向西无地种，不然争肯重莲花。
蜀葵::陈标::眼前无奈蜀葵何，浅紫深红数百窠。能共牡丹争几许，得人嫌处祗缘多。
长安夜游::袁不约::凤城连夜九门通，帝女皇妃出汉宫。千乘宝莲珠箔卷，万条银烛碧纱笼。歌声缓过青楼月，香霭潜来紫陌风。长乐晓钟归骑后，遗簪堕珥满街中。
病宫人::袁不约::佳人卧病动经秋，帘幕䍀縿不挂钩。四体强扶藤夹膝，双环慵整玉搔头。花颜有幸君王问，药饵无征待诏愁。惆怅近来销瘦尽，泪珠时傍枕函流。
临邛怨::李余::藕花衫子柳花裙，多著沈香慢火熏。惆怅妆成君不见，空教绿绮伴文君。
寒食::李余::玉轮江上雨丝丝，公子游春醉不知。翦渡归来风正急，水溅鞍帕嫩鹅儿。
贺收复秦原诸州诗::白敏中::一诏皇城四海颁，丑戎无数束身还。戍楼吹笛人休战，牧野嘶风马自闲。河水九盘收数曲，天山千里锁诸关。西边北塞今无事，为报东南夷与蛮。
汴河直进船::李敬方::汴水通淮利最多，生人为害亦相和。东南四十三州地，取尽脂膏是此河。
祖龙行::常楚老::黑云兵气射天裂，壮士朝眠梦冤结。祖龙一夜死沙丘，胡亥空随鲍鱼辙。腐肉偷生三千里，伪书先赐扶苏死。墓接骊山土未干，瑞光已向芒砀起。陈胜城中鼓三下，秦家天地如崩瓦。龙蛇撩乱入咸阳，少帝空随汉家马。
江上蚊子::常楚老::飘摇挟翅亚红腹，江边夜起如雷哭。请问贪婪一点心，臭腐填腹几多足。越女如花住江曲，嫦娥夜夜凝双睩。怕君撩乱锦窗中，十轴轻绡围夜玉。
句::常楚老::一从黄帝葬桥山，碧落千门锁元气。
九成宫::李甘::中原无鹿海无波，凤辇鸾旗出幸多。今日故宫归寂寞，太平功业在山河。
谒李相不遇::平曾::老夫三日门前立，珠箔银屏昼不开。诗卷却抛书袋里，正如闲看华山来。
留别薛仆射::平曾::梯山航海几崎岖，来谒金陵薜大夫。毛发竖时趋剑戟，衣冠俨处拜冰壶。诚知两轴非珠玉，深愧三缣恤旅途。明日过江风景好，不堪回首望勾吴。
絷白马诗上薛仆射::平曾::白马披鬃练一团，今朝被绊欲行难。雪中放去空留迹，月下牵来只见鞍。向北长鸣天外远，临风斜控耳边寒。自知毛骨还应异，更请孙阳仔细看。
题所书黄庭经后::景审::金粉为书重莫过，黄庭旧许右军多。请看今日酬恩德，何似当年为爱鹅。
句::景审::暮鸦不噪禁城树，衙鼓未残兵卫秋。
长安清明言怀::顾非熊::明时帝里遇清明，还逐游人出禁城。九陌芳菲莺自啭，万家车马雨初晴。客中下第逢今日，愁里看花厌此生。春色来年谁是主，不堪憔悴更无成。
出塞即事二首 一::顾非熊::塞山行尽到乌延，万顷沙堆见极边。河上月沉鸿雁起，碛中风度犬羊膻。席箕草断城池外，护柳花开账幕前。此处游人堪下泪，更闻终日望狼烟。
出塞即事二首 二::顾非熊::贺兰山便是戎疆，此去萧关路几荒。无限城池非汉界，几多人物在胡乡。诸侯持节望吾土，男子生身负我唐。回望风光成异域，谁能献计复河湟。
送李相公昭义平复起彼宣慰员外副行::顾非熊::天井虽收寇未平，所司促战急王程。晓驰云骑穿花去，夜与星郎带月行。新咏尽题关外事，故乡因过洛阳城。时逢寒食游人识，竟说从来有大名。
送从叔尉渑池::顾非熊::同登科第皆清列，尚爱东畿一尉闲。虽有田园供海畔，且无宗党在朝班。甘贫只为心知道，晚达多缘性好山。白首青衫犹未换，又骑羸马出函关。
哭韩将军::顾非熊::将军不复见仪形，笑语随风入杳冥。战马旧骑嘶引葬，歌姬新嫁哭辞灵。功勋客问求为志，服玩僧收与转经。寂寞一家春色里，百花开落满山庭。
崔卿双白鹭::顾非熊::朝客高清爱水禽，绿波双鹭在园林。立当风里丝摇急，步遶池边字印深。刷羽竞生堪画势，依泉各有取鱼心。我乡多傍门前见，坐觉烟波思不禁。
送内乡张主簿赴任::顾非熊::松窗久是飡霞客，山县新为主印官。混俗故来分利禄，不教长作异人看。
瓜洲送朱万言::顾非熊::渡头风晚叶飞频，君去还吴我入秦。双泪别家犹未断，不堪仍送故乡人。
秋夜长安病后作::顾非熊::秋中帝里经旬雨，晴后蝉声更不闻。牢落闲庭新病起，故乡南去雁成群。
题王使君片石::顾非熊::势似孤峰一片成，坐来疑有白云生。主人莫怪殷勤看，远客长怀旧隐情。
途次怀归::顾非熊::陇头禾偃乳乌飞，兀倚征鞍倍忆归。正值江南新酿熟，可容闲却老莱衣。
寄陆隐君::顾非熊::相思迢递隔重城，鸟散堦前竹坞清。定拟秋凉过南崦，长松石上听泉声。
寄吴山净上人::顾非熊::忆共蒲团话夜钟，别来落叶閟行踪。遥知黛色秋常玩，住向灵岩第几峰。
送徐五纶南行过吴::顾非熊::吴门东去路三千，到得阊门暂泊船。老父出迎应倒屣，贫居江上信谁传。
车遥遥::张祜::东方昽昽车轧轧，地色不分新去辙。闺门半掩窗半空，斑斑枕花残泪红。君心若车千万转，妾身如辙遗渐远。碧川迢迢山宛宛，马蹄在耳轮在眼。桑间女儿情不浅，莫道野蚕能作茧。
雁门太守行::张祜::城头月没霜如水，趚趚踏沙人似鬼。灯前拭泪试香裘，长引一声残漏子。驼囊泻酒酒一杯，前头滴血心不回。闺中年少妻莫哀，鱼金虎竹天上来，雁门山边骨成灰。
司马相如琴歌::张祜::凤兮凤兮非无皇，山重水阔不可量。梧桐结阴在朝阳，濯羽弱水鸣高翔。
洛阳感寓::张祜::扰扰都城晓四开，不关名利也尘埃。千门甲第身遥入，万里铭旌死后来。洛水暮烟横莽苍，邙山秋日露崔嵬。须知此事堪为镜，莫遣黄金漫作堆。
从军行::张祜::少年金紫就光辉，直指边城虎翼飞。一卷旌收千骑虏，万全身出百重围。黄云断塞寻鹰去，白草连天射雁归。白首汉廷刀笔吏，丈夫功业本相依。
爱妾换马 一::张祜::一面妖桃千里蹄，娇姿骏骨价应齐。乍牵玉勒辞金栈，催整花钿出绣闺。去日岂无沾袂泣，归时还有顿衔嘶。婵娟躞蹀春风里，挥手摇鞭杨柳堤。
爱妾换马 二::张祜::绮阁香销华厩空，忍将行雨换追风。休怜柳叶双眉翠，却爱桃花两耳红。侍宴永辞春色里，趁朝休立漏声中。恩劳未尽情先尽，暗泣嘶风两意同。
病宫人::张祜::佳人卧病动经秋，帘幕䍀縿不挂钩。四体强扶藤夹膝，双鬟慵插玉搔头。花颜有幸君王问，药饵无征待诏愁。惆怅近来消瘦尽，泪珠时傍枕函流。
观杭州柘枝::张祜::舞停歌罢鼓连摧，软骨仙蛾暂起来。红罨画衫缠腕出，碧排方胯背腰来。旁收拍拍金铃摆，却踏声声锦袎摧。看着遍头香袖褶，粉屏香帕又重隈。
周员外席上观柘枝::张祜::画鼓拖环锦臂攘，小娥双换舞衣裳。金丝蹙雾红衫薄，银蔓垂花紫带长。鸾影乍回头并举，凤声初歇翅齐张。一时欻腕招残拍，斜敛轻身拜玉郎。
观杨瑗柘枝::张祜::促叠蛮鼍引柘枝，卷檐虚帽带交垂。紫罗衫宛蹲身处，红锦靴柔踏节时。微动翠蛾抛旧态，缓遮檀口唱新词。看看舞罢轻云起，却赴襄王梦里期。
感王将军柘枝妓殁::张祜::寂寞春风旧柘枝，舞人休唱曲休吹。鸳鸯钿带抛何处，孔雀罗衫付阿谁。画鼓不闻招节拍，锦靴空想挫腰肢。今来座上偏惆怅，曾是堂前教彻时。
扬州法云寺双桧::张祜::谢家双植本图荣，树老人因地变更。朱顶鹤知深盖偃，白眉僧见小枝生。高临月殿秋云影，静入风檐夜雨声。纵使百年为上寿，绿阴终借暂时行。
忆游天台寄道流::张祜::忆昨天台到赤城，几朝仙籁耳中生。云龙出水风声过，海鹤鸣皋日色清。石笋半山移步险，桂花当洞拂衣轻。
寄王尊师::张祜::天台南洞一灵仙，骨耸冰棱貌莹然。曾对浦云长昧齿，重来华表不知年。溪桥晚下玄龟出，草露朝行白鹿眠。犹忆夜深华盖上，更无人处话丹田。
公子行::张祜::锦堂昼永绣帘垂，立却花骢待出时。红粉美人擎酒劝，青衣年少臂鹰随。轻将玉杖敲花片，旋把金鞭约柳枝。近地独游三五骑，等闲行傍曲江池。
寓怀寄苏州刘郎中::张祜::一闻周召佐明时，西望都门强策羸。天子好文才自薄，诸侯力荐命犹奇。贺知章口徒劳说，孟浩然身更不疑。唯是胜游行未遍，欲离京国尚迟迟。
和杜牧之齐山登高::张祜::秋溪南岸菊霏霏，急管烦弦对落晖。红叶树深山径断，碧云江静浦帆稀。不堪孙盛嘲时笑，愿送王弘醉夜归。流落正怜芳意在，砧声徒促授寒衣。
题于越亭::张祜::扁舟亭下驻烟波，十五年游重此过。洲觜露沙人渡浅，树稍藏竹鸟啼多。山衔落照欹红盖，水蹙斜文卷绿罗。肠断中秋正圆月，夜来谁唱异乡歌。
秋夜登润州慈和寺上方::张祜::清夜浮埃暂歇鄽，塔轮金照露华鲜。人行中路月生海，鹤语上方星满天。楼影半连深岸水，钟声寒彻远林烟。僧房闭尽下楼去，一半梦魂离世缘。
寄献萧相公::张祜::东去江干是胜游，鼎湖兴望不堪愁。谢安近日违朝旨，傅说当时允帝求。暂向聊城飞一箭，长为沧海系扁舟。分明此事无人见，白首相看未肯休。
哭京兆庞尹::张祜::杨子江头昔共迷，一为京兆隔云泥。故人昨日同时吊，旧马今朝别处嘶。向壁愁眉无复画，扶床稚齿已能啼。也知世路名堪贵，谁信庄周论物齐。
送周尚书赴滑台::张祜::楚谣襦袴整三年，喉舌新恩下九天。鼓角雄都分节钺，蛇龙旧国罢楼船。昆河已在兵钤内，堂柳空留鹤岭前。多病无由酬一顾，鄢陵千骑去翩翩。
和杜使君九华楼见寄::张祜::孤城高柳晓鸣鸦，风帘半钩清露华。九峰聚翠宿危槛，一夜孤光悬冷沙。出岸远晖帆欲落，入谿寒影雁差斜。杜陵归去春应早，莫厌青山谢朓家。
送人归蜀::张祜::锦城春色溯江源，三峡经过几夜猿。红树两厓开霁色，碧岩千仞涨波痕。萧萧暮雨荆王梦，漠漠春烟蜀帝魂。长怨相如留滞处，富家还忆卓王孙。
酬答柳宗言秀才见赠::张祜::南下天台厌绝冥，五湖波上泛如萍。江鸥自戏为踪迹，野鹿闲惊是性灵。任子偶垂沧海钓，戴逵虚认少微星。金门后俊徒相唁，且为人间寄茯苓。
题弋阳馆::张祜::一叶飘然下弋阳，残霞昏日树苍苍。吴溪漫淬干将剑，却是猿声断客肠。
题秀师影堂::张祜::阴阴古寺杉松下，记得长明一焰灯。尽日看山人不会，影堂中是别来僧。
赠李修源::张祜::岳阳新尉晓衙参，却是傍人意未甘。昨夜与君思贾谊，长沙犹在洞庭南。
瓜洲闻晓角::张祜::寒耿稀星照碧霄，月楼吹角夜江遥。五更人起烟霜静，一曲残声遍落潮。
元日仗::张祜::文武千官岁仗兵，万方同轨奏升平。上皇一御含元殿，丹凤门开白日明。
连昌宫::张祜::龙虎旌旗雨露飘，玉楼歌断碧山遥。玄宗上马太真去，红树满园香自销。
正月十五夜灯::张祜::千门开锁万灯名，正月中旬动帝京。三百内人连袖舞，一时天上著词声。
上巳乐::张祜::猩猩血彩系头标，天上齐声举画桡。却是内人争意切，六宫红袖一时招。
千秋乐::张祜::八月平时花萼楼，万方同乐奏千秋。倾城人看长竿出，一伎初成赵解愁。
春莺啭::张祜::兴庆池南柳未开，太真先把一枝梅。内人已唱春莺啭，花下傞傞软舞来。
大酺乐二首 一::张祜::车架东来值太平，大酺三日洛阳城。小儿一伎竿头绝，天下传呼万岁声。
大酺乐二首 二::张祜::紫陌酺归日欲斜，红尘开路薛王家。双鬟笑说楼前鼓，两仗争轮好落花。
邠王小管::张祜::虢国潜行韩国随，宜春深院映花枝。金舆远幸无人见，偷把邠王小管吹。
李谟笛::张祜::平时东幸洛阳城，天乐宫中夜彻明。无奈李谟偷曲谱，酒楼吹笛是新声。
宁哥来::张祜::日映宫城雾半开，太真帘下畏人猜。黄翻绰指向西树，不信宁哥回马来。
邺中怀古::张祜::邺中城下漳河水，日夜东流莫记春。肠断宫中望陵处，不堪台上也无人。
读池州杜员外杜秋娘诗::张祜::年少多情杜牧之，风流仍作杜秋诗。可知不是长门闭，也得相如第一词。
杭州开元寺牡丹::张祜::浓艳初开小药栏，人人惆怅出长安。风流却是钱塘寺，不踏红尘见牡丹。
招徐宗偃画松石::张祜::咫尺云山便出尘，我生长日自因循。凭君画取江南胜，留向东斋伴老身。
平阴夏日作::张祜::西来渐觉细尘红，扰扰舟车路向东。可惜夏天明月夜，土山前面障南风。
赠处士::张祜::小径上山山甚小，每怜僧院笑僧禅。人间莫道无难事，二十年来已是玄。
邠娘羯鼓::张祜::新教邠娘羯鼓成，大酺初日最先呈。冬儿指向贞贞说，一曲干鸣两杖轻。
退宫人二首 一::张祜::开元皇帝掌中怜，流落人间二十年。长说承天门上宴，百官楼下拾金钱。
退宫人二首 二::张祜::歌喉渐退出宫闱，泣话伶官上许归。犹说入时欢圣寿，内人初著五方衣。
耍娘歌::张祜::宜春花夜雪千枝，妃子偷行上密随。便唤耍娘歌一曲，六宫生老是蛾眉。
悖拏儿舞::张祜::春风南内百花时，道唱梁州急遍吹。揭手便拈金椀舞，上皇惊笑悖拏儿。
题灵彻上人旧房::张祜::寂寞空门支道林，满堂诗板旧知音。秋风吹叶古廊下，一半绳床灯影深。
晚秋潼关西门作::张祜::日落寒郊烟物清，古槐阴黑少人行。关门西去华山色，秦地东来河水声。
赠内人::张祜::禁门宫树月痕过，媚眼唯看宿燕窠。斜拔玉钗灯影畔，剔开红焰救飞蛾。
洛中作::张祜::元和天子昔平戎，惆怅金舆尚未通。尽日洛桥闲处看，秋风时节上阳宫。
折杨柳枝二首 一::张祜::莫折宫前杨柳枝，玄宗曾向笛中吹。伤心日暮烟霞起，无限春愁生翠眉。
折杨柳枝二首 二::张祜::凝碧池边敛翠眉，景阳楼下绾青丝。那胜妃子朝元阁，玉手和烟弄一枝。
华清宫四首 一::张祜::风树离离月稍明，九天龙气在华清。宫门深锁无人觉，半夜云中羯鼓声。
华清宫四首 二::张祜::天阙沈沈夜未央，碧云仙曲舞霓裳。一声玉笛向空尽，月满骊山宫漏长。
华清宫四首 三::张祜::红树萧萧阁半开，上皇曾幸此宫来。至今风俗骊山下，村笛犹吹阿滥堆。
华清宫四首 四::张祜::水遶宫墙处处声，残红长绿露华清。武皇一夕梦不觉，十二玉楼空月明。
赠窦家小儿::张祜::深绿衣裳小小人，每来听里解相亲。天生合去云霄上，一尺松栽已出尘。
听崔莒侍御叶家歌::张祜::宛罗重縠起歌筵，活凤生花动碧烟。一声唱断无人和，触破秋云直上天。
长门怨::张祜::日映宫墙柳色寒，笙歌遥指碧云端。珠铅滴尽无心语，强把花枝冷笑看。
读老庄::张祜::等闲缉缀闲言语，夸向诗人唤作诗。昨日偶拈庄老读，万寻山上一毫厘。
偶题::张祜::古来名下岂虚为，李白颠狂自称时。唯恨世间无贺老，谪仙长在没人知。
别玉华仙侣::张祜::遶舍烟霞为四邻，寒泉白石日相亲。尘机不尽住不得，珍重玉山山上人。
汴上送客::张祜::河流西下雁南飞，楚客相逢泪湿衣。张翰思归何太切，扁舟不住又东归。
邮亭残花::张祜::云暗山横日欲斜，邮亭下马对残花。自从身逐征西府，每到花时不在家。
秋时送郑侍御::张祜::离鸿声怨碧云净，楚瑟调高清晓天。尽日相看俱不语，西风摇落数枝莲。
宿武牢关::张祜::行人候晓久裴徊，不待鸡鸣未得开。堪羡寒溪自无事，潺潺一夜宿关来。
夜宿湓浦逢崔升::张祜::江流不动月西沈，南北行人万里心。况是相逢雁天夕，星河寥落水云深。
京城寓怀::张祜::三十年持一钓竿，偶随书荐入长安。由来不是求名者，唯待春风看牡丹。
集灵台二首 一::张祜::日光斜照集灵台，红树花迎晓露开。昨夜上皇新授箓，太真含笑入帘来。
集灵台二首 二::张祜::虢国夫人承主恩，平明骑马入宫门。却嫌脂粉污颜色，淡扫蛾眉朝至尊。
感归::张祜::行却江南路几千，归来不把一文钱。乡人笑我穷寒鬼，还似襄阳孟浩然。
偶作::张祜::遍识青霄路上人，相逢只是语逡巡。可胜饮尽江南酒，岁月犹残李白身。
劝饮酒::张祜::烧得硫黄漫学仙，未胜长付酒家钱。窦常不吃齐推乐，却在人间八十年。
马嵬坡::张祜::旌旗不整奈君何，南去人稀北去多。尘土已残香粉艳，荔枝犹到马嵬坡。
太真香囊子::张祜::蹙金妃子小花囊，销耗胸前结旧香。谁为君王重解得，一生遗恨系心肠。
雨霖铃::张祜::雨霖铃夜却归秦，犹见张徽一曲新。长说上皇和泪教，月明南内更无人。
听歌二首 一::张祜::儿郎漫说转喉轻，须待情来意自生。只是眼前丝竹和，大家声里唱新声。
听歌二首 二::张祜::十二年前边塞行，坐中无语叹歌情。不堪昨夜先垂泪，西去阳关第一声。
听筝::张祜::十指纤纤玉笋红，雁行轻遏翠弦中。分明似说长城苦，水咽云寒一夜风。
王家琵琶::张祜::金屑檀槽玉腕明，子弦轻撚为多情。只愁拍尽凉州破，画出风雷是拨声。
李家柘枝::张祜::红铅拂脸细腰人，金绣罗衫软著身。长恐舞时残拍尽，却思云雨更无因。
楚州韦中丞箜篌::张祜::千重钩锁撼金铃，万颗真珠泻玉瓶。恰值满堂人欲醉，甲光才触一时醒。
边上逢歌者::张祜::垂老秋歌出塞庭，遏云相付旧秦青。少年翻掷新声尽，却向人前侧耳听。
马嵬归::张祜::云愁鸟恨驿坡前，孑孑龙旗指望贤。无复一生重语事，柘黄衫袖掩潸然。
塞上闻笛::张祜::一夜梅花笛里飞，冷沙晴槛月光辉。北风吹尽向何处，高入塞云燕雁稀。
经旧游::张祜::去年来送行人处，依旧虫声古岸南。斜日照溪云影断，水葓花穗倒空潭。
东山寺::张祜::寒色苍苍老柏风，石苔清滑露光融。半夜四山钟磬尽，水精宫殿月玲珑。
峰顶寺::张祜::月明如水山头寺，仰面看天石上行。夜半深廊人语定，一枝松动鹤来声。
题润州鹤林寺::张祜::古寺名僧多异时，道情虚遣俗情悲。千年鹤在市朝变，来去旧山人不知。
题胜上人山房::张祜::清昼房廊山半开，一瓶新汲洒莓苔。古松百尺始生叶，飒飒风声天上来。
李夫人词::张祜::延年不语望三星，莫说夫人上涕零。争奈世间惆怅在，甘泉宫夜看图形。
题金陵渡::张祜::金陵津渡小山楼，一宿行人自可愁。潮落夜江斜月里，两三星火是瓜州。
过阴陵::张祜::壮士凄惶到山下，行人惆怅上山头。
纵游淮南::张祜::十里长街市井连，月明桥上看神仙。人生只合扬州死，禅智山光好墓田。
登乐游原::张祜::几年诗酒滞江干，水积云重思万端。今日南方惆怅尽，乐游原上见长安。
过石头城::张祜::累累墟墓葬西原，六代同归蔓草根。唯是岁华流尽处，石头城下水千痕。
黄蜀葵花::张祜::名花八叶嫩黄金，色照书窗透竹林。无奈美人闲把嗅，直疑檀口印中心。
杨花::张祜::散乱随风处处匀，庭前几日雪花新。无端惹著潘郎鬓，惊杀绿窗红粉人。
蔷薇花::张祜::晓风抹尽燕支颗，夜雨催成蜀锦机。当昼开时正明媚，故乡疑是买臣归。
戏颜郎中猎::张祜::忽闻射猎出军城，人著戎衣马带缨。倒把角弓呈一箭，满川狐兔当头行。
江上旅泊呈杜员外::张祜::牛渚南来沙岸长，远吟佳句望池阳。野人未必非毛遂，太守还须是孟尝。
容儿钵头::张祜::争走金车叱鞅牛，笑声唯是说千秋。两边角子羊门里，犹学容儿弄钵头。
热戏乐::张祜::热戏争心剧火烧，铜槌暗热不相饶。上皇失喜宁王笑，百尺幢竿果动摇。
玉环琵琶::张祜::宫楼一曲琵琶声，满眼云山是去程。回顾段师非汝意，玉环休把恨分明。
题酸枣驿前碑::张祜::苍苔古涩自雕疏，谁道中郎笔力余。长爱当时遇王粲，每来碑下不关书。
题朱兵曹山居::张祜::朱氏西斋万卷书，水门山阔自高疏。我来穿穴非无意，愿向君家作壁鱼。
题画僧二首 一::张祜::骨峭情高彼岸人，一杯长泛海为津。僧仪又入清流品，却恐前生是许询。
题画僧二首 二::张祜::瘦颈隆肩碧眼生，翰林亲赞虎头能。终年不语看如意，似证禅心入大乘。
送走马使::张祜::新样花文配蜀罗，同心双带蹙金蛾。惯将喉舌传军好，马迹铃声遍两河。
题御沟::张祜::万树垂杨拂御沟，溶溶漾漾遶神州。都缘济物心无阻，从此恩波处处流。
题青龙寺::张祜::二十年沈沧海间，一游京国也应闲。人人尽到求名处，独向青龙寺看山。
硫黄::张祜::一粒硫黄入贵门，寝堂深处问玄言。时人尽说韦山甫，昨日余干吊子孙。
散花楼::张祜::锦江城外锦城头，回望秦川上轸忧。正值血魂来梦里，杜鹃声在散花楼。
王家五弦::张祜::五条弦出万端情，撚拨间关漫态生。唯羡风流田太守，小金铃子耳边鸣。
听薛阳陶吹芦管::张祜::紫清人下薛阳陶，末曲新笳调更高。无奈一声天外绝，百年已死断肠刀。
过汾水关::张祜::千里南来背日行，关门无事一侯嬴。山根百尺路前去，十夜耳中汾水声。
樱桃::张祜::石榴未拆梅犹小，爱此山花四五株。斜日庭前风袅袅，碧油千片漏红珠。
酬凌秀才惠枕::张祜::八寸黄杨惠不轻，虎头光照簟文清。空心想此缘成梦，拔剑灯前一夜行。
感春申君::张祜::薄俗何心议感恩，谄容卑迹赖君门。春申还道三千客，寂寞无人杀李园。
孟才人叹::张祜::偶因歌态咏娇嚬，传唱宫中十二春。却为一声河满子，下泉须吊旧才人。
听简上人吹芦管三首 一::张祜::蜀国僧吹芦一枝，陇西游客泪先垂。至今留得新声在，却为中原人不知。
听简上人吹芦管三首 二::张祜::细芦僧管夜沈沈，越鸟巴猿寄恨吟。吹到耳边声尽处，一条丝断碧云心。
听简上人吹芦管三首 三::张祜::月落江城树绕鸦，一声芦管是天涯。分明西国人来说，赤佛堂西是汉家。
听岳州徐员外弹琴::张祜::玉律潜符一古琴，哲人心见圣人心。尽日南风似遗意，九疑猿鸟满山吟。
钩弋夫人词::张祜::惆怅云陵事不回，万金重更筑仙台。莫言天上无消息，犹是夫人作鸟来。
鸿沟::张祜::龙蛇百战争天下，各制雄心指此沟。宁似九州分国土，地图初割海中流。
悲纳铁::张祜::长闻为政古诸侯，使佩刀人尽佩牛。谁谓今来正耕垦，却销农器作戈矛。
胡渭州::张祜::亭亭孤月照行舟，寂寂长江万里流。乡国不知何处是，云山漫漫使人愁。
破阵乐::张祜::秋风四面足风沙，塞外征人暂别家。千里不辞行路远，时光早晚到天涯。
枫桥::张祜::长洲苑外草萧萧，却算游城岁月遥。唯有别时今不忘，暮烟疏雨过枫桥。
宫词::长孙翱::一道甘泉接御沟，上皇行处不曾秋。谁言水是无情物，也到宫前咽不流。
南涧寺::欧阳衮::春寺无人乱鸟啼，藤萝阴磴野僧迷。云藏古壁遗龙象，草没香台抱鹿麛。松籁泠泠疑梵呗，柳烟历历见招提。为耽寂乐亲禅侣，莫怪闲行费马蹄。
同乐天中秋夜洛河玩月二首 二::裴夷直::不热不寒三五夕，晴川明月正相临。千珠竞没苍龙颔，一镜高悬白帝心。几处凄凉缘地远，有时惆怅值云阴。如何清洛如清昼，共见初升又见沈。
和邢郎中病中重阳强游乐游原::裴夷直::嘉晨令节共陶陶，风景牵情并不劳。晓日整冠兰室静，秋原骑马菊花高。晴光一一呈金刹，诗思浸浸逼水曹。何必销忧凭外物，祗将清韵敌春醪。
晚凉::裴夷直::檐前蔽日多高树，竹下添池有小渠。山客野僧归去后，晚凉移案独临书。
和周侍御洛城雪::裴夷直::天街飞辔踏琼英，四顾全疑在玉京。一种相如抽秘思，兔园那比凤凰城。
奉和大梁相公送人二首 一::裴夷直::谢公日日伤离别，又向西堂送阿连。想到越中秋已尽，镜河应羡月团圆。
奉和大梁相公送人二首 二::裴夷直::北津杨柳迎烟绿，南岸阑干映水红。君到襄阳渡江处，始应回首忆羊公。
酬唐仁烈相别后喜阻风未发见寄::裴夷直::离心一起泪双流，春浪无情也白头。风若有知须放去，莫教重别又重愁。
秦中卧病思归::裴夷直::索索凉风满树头，破窗残月五更秋。病身归处吴江上，一寸心中万里愁。
送王缋::裴夷直::翠羽长将玉树期，偶然飞下肯多时。翩翩一路岚阴晚，却入青葱宿旧枝。
赠美人琴弦::裴夷直::应从玉指到金徽，万态千情料可知。今夜灯前湘水怨，殷勤封在七条丝。
病中知皇子陂荷花盛发寄王缋::裴夷直::十里莲塘路不赊，病来帘外是天涯。烦君四句遥相寄，应得诗中便看花。
戏唐仁烈::裴夷直::自知年几偏应少，先把屠苏不让春。傥更数年逢此日，还应惆怅羡他人。
上下七盘二首 一::裴夷直::斗回山路掩皇州，二载欢娱一望休。从此万重青嶂合，无因更得重回头。
上下七盘二首 二::裴夷直::商山半月雨漫漫，偶值新晴下七盘。山似换来天似洗，可怜风日到长安。
八月十五日夜::裴夷直::去年今夜在商州，还为清光上驿楼。宛是依依旧颜色，自怜人换几般愁。
南诏朱藤杖::裴夷直::六节南藤色似朱，拄行阶砌胜人扶。会须将入深山去，倚看云泉作老夫。
夜意::裴夷直::萧疏尽地林无影，浩荡连天月有波。独立空亭人睡后，洛桥风便水声多。
漫作::裴夷直::月色莫来孤寝处，春风又向别人家。梁园桃李虽无数，断定今年不看花。
访刘君::裴夷直::扰扰驰蹄又走轮，五更飞尽九衢尘。灵芝破观深松院，还有斋时未起人。
杨柳枝词::裴夷直::已作绿丝笼晓日，又成飞絮扑晴波。隋家不合栽杨柳，长遣行人春恨多。
寄杭州崔使君::裴夷直::朝下归来只闭关，羡君高步出人寰。三年不见尘中事，满眼江涛送雪山。
穷冬曲江闲步::裴夷直::雪尽南坡雁北飞，草根春意胜春晖。曲江永日无人到，独遶寒池又独归。
省中题新植双松::裴夷直::端坐高宫起远心，云高水阔共幽沈。更堂寓直将谁语，自种双松伴夜吟。
崇山郡::裴夷直::地尽炎荒瘴海头，圣朝今又放驩兜。交州已在南天外，更过交州四五州。
临水::裴夷直::一见心原断百忧，益知身世两悠悠。江亭独倚阑干处，人亦无言水自流。
题江上柳寄李使君::裴夷直::桂江南渡无杨柳，见此令人眼暂明。应学郡中贤太守，依依相向许多情。
江上见月怀古::裴夷直::月上江平夜不风，伏波遗迹半成空。今宵倍欲悲陵谷，铜柱分明在水中。
鹦鹉::裴夷直::劝尔莫移禽鸟性，翠毛红觜任天真。如今漫学人言巧，解语终须累尔身。
寄婺州李给事二首 一::裴夷直::心尽玉皇恩已远，迹留江郡宦应孤。不知壮气今何似，犹得凌云贯日无。
寄婺州李给事二首 二::裴夷直::瘴鬼翻能念直心，五年相遇不相侵。目前唯有思君病，无底沧溟未是深。
秋日::裴夷直::六眸龟北凉应早，三足乌南日正长。常记京关怨摇落，如今目断满林霜。
戏酬惟赏上人::裴夷直::师是浮云无著身，我居尘网敢相亲。应从海上秋风便，偶自飞来不为人。
寓言::裴夷直::流水颓阳不暂停，东流西落两无情。不是世间人自老，古来华发此中生。
忆家::裴夷直::天海相连无尽处，梦魂来往尚应难。谁言南海无霜雪，试向愁人两鬓看。
留客::裴夷直::青梅欲熟笋初长，嫩绿新阴遶砌凉。湖馆翛然无俗客，白衣居士且匡床。
将发循州社日于所居馆宴送::裴夷直::浪花如雪叠江风，社过高秋万恨中。明日便随江燕去，依依俱是故巢空。
上宣州沈大夫::朱庆馀::科名继世古来稀，高步何年下紫微。帝命几曾移重镇，时清犹望领春闱。登朝旧友常思见，开幕贤人并望归。今日得游风化地，却回沧海有光辉。
湖州韩使君置宴::朱庆馀::老大成名仍足病，纵听丝竹也无欢。高情太守容闲坐，借与青山尽日看。
题仙游寺::朱庆馀::石抱龙堂藓石干，山遮白日寺门寒。长松瀑布饶奇状，曾有仙人驻鹤看。
宫词::朱庆馀::寂寂花时闭院门，美人相并立琼轩。含情欲说宫中事，鹦鹉前头不敢言。
公子行::朱庆馀::闲从结客冶游时，忘却红楼薄暮期。醉上黄金堤上去，马鞭捎断绿杨丝。
寻古观::朱庆馀::仙观曾过知不远，花藏石室杳难寻。泉边白鹿闻人语，看过天坛渐入深。
南岭路::朱庆馀::越岭向南风景异，人人传说到京城。经冬来往不踏雪，尽在刺桐花下行。
上翰林蒋防舍人::朱庆馀::清重可过知内制，从前礼绝外庭人。看花在处多随驾，召宴无时不及旬。马自赐来骑觉稳，诗缘得后意长新。应怜独在文场久，十有余年浪过春。
上翰林李舍人::朱庆馀::记得早年曾拜识，便怜孤进赏文章。免令汩没惭时辈，与作声名彻举场。一自凤池承密旨，今因世路接余光。云泥虽隔思长在，纵使无成也不忘。
题章正字道正新居::朱庆馀::独在御楼南畔住，生涯还似旧时贫。全无竹可侵行迳，一半花犹属别人。吟处不妨嫌鼓闹，眼前唯称与僧邻。近来渐觉青莎巷，车马过从已有尘。
送李余及第归蜀::朱庆馀::从得高科名转盛，亦言归去满城知。发时谁不开筵送，到处人争与马骑。剑路红蕉明栈阁，巴村绿树荫神祠。乡中后辈游门馆，半是来求近日诗。
送唐中丞开淘西湖夏日游泛因书示郡人::朱庆馀::萍岸新淘见碧霄，中流相去忽成遥。空余孤屿来诗景，无复横槎碍柳条。红斾路幽山翠湿，锦帆风起浪花飘。共知浸润同雷泽，何虑川源有旱苗。
过旧宅::朱庆馀::古巷戟门谁旧宅，早曾闻说属官家。更无新燕来巢屋，唯有闲人去看花。空厩欲摧尘满枥，小池初涸草侵沙。荣华事歇皆如此，立马踟蹰到日斜。
鄂渚送白舍人赴杭州::朱庆馀::岂知鹦鹉洲边路，得见凤皇池上人。从此不同诸客礼，故乡西与郡城邻。
题崔驸马林亭::朱庆馀::选居幽近御街东，易得诗人聚会同。白练鸟飞深竹里，朱弦琴在乱书中。亭开山色当高枕，楼静箫声落远风。何事宦涂犹寂寞，都缘清苦道难通。
赠韩协律::朱庆馀::永日微吟在竹前，骨清唯爱漱寒泉。门闲多有投文客，身病长无买药钱。岭寺听猿频独宿，湖亭避宴动经年。亲知尽怪疏荣禄，的是将心暗学禅。
自萧关望临洮::朱庆馀::玉关西路出临洮，风卷边沙入马毛。寺寺院中无竹树，家家壁上有弓刀。惟怜战士垂金甲，不尚游人着白袍。日暮独吟秋色里，平原一望戍楼高。
送崔约下第归淮南觐省::朱庆馀::远忆拜亲留不住，出门行计与谁同。程涂半是依船上，请谒多愁值雨中。堰水静连堤树绿，村桥时映野花红。回期须及来春事，莫便江边逐钓翁。
羽林郎::朱庆馀::紫髯年少奉恩初，直合将军尽不如。酒后引兵围百草，风前驻斾领边书。宅将公主同时赐，官与中郎共日除。大笑鲁儒年四十，腰间犹未识金鱼。
归故园::朱庆馀::桑柘骈阗数亩间，门前五柳正堪攀。尊中美酒长须满，身外浮名总是闲。竹迳有时风为扫，柴门无事日常关。于焉已是忘机地，何用将金别买山。
同友人看花::朱庆馀::寻花不问春深浅，纵是残红也入诗。每个树边行一匝，谁家园里最多时。
种花::朱庆馀::忆昔两京官道上，可怜桃李昼阴垂。不知谁作巡花使，空记玄宗遣种时。
早发庐江涂中遇雪寄李侍御::朱庆馀::芦苇声多雁满陂，湿云连野见山稀。遥知将吏相逢处，半是春城贺雪归。
登望云亭招友::朱庆馀::日日恐无云可望，不辞逐静望来频。共知亭下眠云远，解到上头能几人。
刘补阙西亭晚宴::朱庆馀::虫声已尽菊花干，共立松阴向晚寒。对酒看山俱惜去，不知斜月下栏干。
送长安罗少府::朱庆馀::科名再得年犹少，今日休官更觉贤。去国已辞趋府伴，向家还入渡江船。雪晴新雁斜行出，潮落残云远色鲜。在处若逢山水住，到时应不及秋前。
林下招胡长官::朱庆馀::语低清貌似休粮，称著朱衣入草堂。销暑近来无别物，桂阴当午满绳床。
与真上人一二禅师题玢寺主院::朱庆馀::杖屦相随任处便，不唯空寄上方眠。归时亦取湖边路，晚映枫林共上船。
寻僧::朱庆馀::吟背春城出草迟，天晴紫阁赴僧期。山边树下行人少，一派新泉日午时。
题王丘长史宅::朱庆馀::更无人吏在门前，不似居官似学仙。药气暗侵朝服上，花阴晚到簿书边。玉琴闲把看山坐，筒簟长铺与客眠。时见街中骑瘦马，低头只是为诗篇。
寄刘少府::朱庆馀::唯爱图书兼古器，在官犹自未离贫。更闻县去青山近，称与诗人作主人。
哭胡遇::朱庆馀::寻僧昨日尚相随，忽见绯幡意可知。题处旧诗休更读，买来新马忆曾骑。不应随分空营奠，终拟求人与立碑。每向宣阳里中过，遥闻哭临泪先垂。
送罗先辈书记归后却还闽中留别::朱庆馀::同是越人从小别，忽归乡里见皆惊。湖边访旧知谁在，幕下留欢但觉荣。望岭又生红槿思，登车岂倦白云程。况当季父承恩日，廉问南州政已成。
送浙东陆中丞::朱庆馀::坐将文教镇藩维，花满东南圣主知。公务肯容私暂入，丰年长与德相随。无贤不是朱门客，有子皆如玉树枝。自爱此身居乐土，咏歌林下日忘疲。
送元处士游天台::朱庆馀::青冥路口绝人行，独与僧期上赤城。树列烟岚春更好，溪藏冰雪夜偏明。空山雉雊禾苗短，野馆风来竹气清。若过石桥看瀑布，不妨高处便题名。
吴兴新堤::朱庆馀::春堤一望思无涯，树势还同水势斜。深映菰蒲三十里，晴分功利几千家。谋成既不劳人力，境远偏宜隔浪花。若与青山长作固，汀洲肯恨柳丝遮。
酬萧员外见寄::朱庆馀::麦风吹雨正徘徊，忽报书从郡合来。道薄谬应宗伯选，诗成徒费谢公才。九霄示路空知感，十上惊魂尚未回。胜寄幸容溪馆宿，龙钟惭见妓筵开。傥期霁后陪新兴，一滴还须当一杯。
台州郑员外郡斋双鹤::朱庆馀::丹顶分明音响别，况闻来处隔云涛。情悬碧落飞何晚，立近清池意自高。向夜双栖惊玉漏，临轩对舞拂朱袍。仙郎为尔开笼早，莫虑回翔损羽毛。
送窦秀才::朱庆馀::江南才子日纷纷，少有篇章得似君。清话未同山寺宿，离歌已向客亭闻。梅天马上愁黄鸟，泽国帆前见白云。通籍名高年又少，回头应笑晚从军。
送邵州林使君::朱庆馀::轩车此去也逢时，地近湘南颇入诗。一月计程那是远，中年出守未为迟。水边花气熏章服，岭上岚光照画旗。想得化行风土变，州人应为立生祠。
送饶州张使君::朱庆馀::白头为郡清秋别，山水南行岂觉赊。楚老只应思入境，吴儿从此去移家。馆依高岭分樟叶，路出重江见苇花。务退唯当吟咏苦，留心曾不在生涯。
题开元寺::朱庆馀::西入山门十里程，粉墙书字甚分明。萧帝坏陵深虎迹，广师遗院闭松声。长廊画剥僧形影，石壁尘昏客姓名。何必更将空色遣，眼前人事是浮生。
与庞复言携酒望洞庭::朱庆馀::南湖春色通平远，贪记诗情忘酒杯。帆自巴陵山下过，雨从神女峡边来。青蒲映水疏还密，白鸟翻空去复回。尽日与君同看望，了然胜见画屏开。
送浙东周判官::朱庆馀::久闻从事沧江外，谁谓无官已白头。来备戎装嘶数骑，去持丹诏入孤舟。蝉鸣远驿残阳树，鹭起湖田片雨秋。到日重陪丞相宴，镜湖新月在城楼。
饯中书侍郎来济::太宗皇帝::暧暧去尘昏灞岸，飞飞轻盖指河梁。云峰衣结千重叶，雪岫花开几树妆。深悲黄鹤孤舟远，独叹青山别路长。聊将分袂霑巾泪，还用持添离席觞。
两仪殿赋柏梁体::太宗皇帝::绝域降附天下平，八表无事悦圣情。云披雾敛天地明，登封日观禅云亭。太常具礼方告成。
咸亨殿宴近臣诸亲柏梁体::高宗皇帝::屏欲除奢政返淳。
立春日游苑迎春::中宗皇帝::神皋福地三秦邑，玉台金阙九仙家。寒光犹恋甘泉树，淑景偏临建始花。彩蝶黄莺未歌舞，梅香柳色已矜夸。迎春正启流霞席，暂嘱曦轮勿遽斜。
十月诞辰内殿宴群臣效柏梁体联句::中宗皇帝::润色鸿业寄贤才，叨居右弼愧盐梅。运筹帷幄荷时来，职掌图籍滥蓬莱。两司谬忝谢锺裴，礼乐铨管效涓埃。陈师振旅清九垓，欣承顾问侍天杯。衔恩献寿梁柏台，黄缣青简奉康哉。鲰生侍从忝王枚，右掖司言实不才。宗伯秩礼天地开，帝歌难续仰昭回。微臣捧日变寒灰，远惭班左愧游陪。
景龙四年正月五日移仗蓬莱宫御大明殿会吐蕃骑马之戏因重为柏梁体联句::中宗皇帝::大明御宇临万方，顾惭内政翊陶唐。鸾鸣凤舞向平阳，秦楼鲁馆沐恩光。无心为子辄求郎，雄才七步谢陈王。当熊让辇愧前芳，再司铨筦恩可忘。文江学海思济航，万邦考绩臣所详。著作不休出中肠，权豪屏迹肃严霜。铸鼎开岳造明堂，玉醴由来献寿觞。
石淙::中宗皇帝::三阳本是标灵纪，二室由来独擅名。霞衣霞锦千般状，云峰云岫百重生。水炫珠光遇泉客，岩悬石镜厌山精。永愿乾坤符睿算，长居膝下属欢情。
石淙::睿宗皇帝::奇峰嶾嶙箕山北，秀崿岹峣嵩镇南。地首地肺何曾拟，天目天台倍觉惭。树影蒙茏鄣叠岫，波深汹涌落悬潭。□愿紫宸居得一，永欣丹扆御通三。
初入秦川路逢寒食::明皇帝::洛阳芳树映天津，灞岸垂杨窣地新。直为经过行处乐，不知虚度两京春。去年余闰今春早，曙色和风着花草。可怜寒食与清明，光辉幷在长安道。自从关路入秦川，争道何人不戏鞭。公子途中妨蹴踘，佳人马上废秋千。渭水长桥今欲渡，葱葱渐见新丰树。远看骊岫入云霄，预想汤池起烟雾。烟雾氛氲水殿开，暂拂香轮归去来。今岁清明行已晚，明年寒食更相陪。
春日出苑游瞩::明皇帝::三阳丽景早芳辰，四序佳园物候新。梅花百树障去路，垂柳千条暗回津。鸟飞直为惊风叶，鱼没都由怯岸人。惟愿圣主南山寿，何愁不赏万年春。
过大哥山池题石壁::明皇帝::澄潭皎镜石崔巍，万壑千岩暗绿苔。林亭自有幽贞趣，况复秋深爽气来。
题梅妃画真::明皇帝::忆昔娇妃在紫宸，铅华不御得天真。霜绡虽似当时态，争奈娇波不顾人。
傀儡吟::明皇帝::刻木牵丝作老翁，鸡皮鹤发与真同。须臾弄罢寂无事，还似人生一梦中。
九日绝句::德宗皇帝::禁苑秋来爽气多，昆明风动起沧波。中流箫鼓诚堪赏，讵假横汾发櫂歌。
上元日二首 一::文宗皇帝::上元高会集群仙，心斋何事欲祈年。丹诚傥彻玉帝座，且共吾人庆大田。
上元日二首 二::文宗皇帝::蓂生三五叶初齐，上元羽客出桃蹊。不爱仙家登真诀，愿蒙四海福黔黎。
幸华严寺::宣宗皇帝::云散晴山几万重，烟收春色更冲融。帐殿出空登碧汉，遐川俯望色蓝笼。林光入户低韶景，岭气通宵展霁风。今日追游何所似，莫惭汉武赏汾中。
题泾县水西寺::宣宗皇帝::大殿连云接爽溪，钟声还与鼓声齐。长安若问江南事，说道风光在水西。
瀑布联句::宣宗皇帝::千岩万壑不辞劳，远看方知出处高。溪涧岂能留得住，终归大海作波涛。
咏雷句::昭宗皇帝::只解劈牛兼劈树，不能诛恶与诛凶。
春游曲::文德皇后::上苑桃花朝日明，兰闺艳妾动春情。井上新桃偷面色，檐边嫩柳学身轻。花中来去看舞蝶，树上长短听啼莺。林下何须远借问，出众风流旧有名。
唐享昊天乐 第八::则天皇后::奠璧郊坛昭大礼，锵金拊石表虔诚。始奏承云娱帝赏，复歌调露畅韶英。
唐明堂乐章 征音::则天皇后::赫赫离精御炎陆，滔滔炽景开隆暑。冀延神鉴俯兰尊，式表虔襟陈桂俎。
唐大飨拜洛乐章 齐和::则天皇后::沈潜演贶分三极，广大凝祯总万方。既荐羽旌文化启，还呈干戚武威扬。
唐大飨拜洛乐章 归和::则天皇后::调云阕兮神座兴，骖云驾兮俨将升。腾绛霄兮垂景祜，翘丹恳兮荷休征。
石淙::则天皇后::三山十洞光玄箓，玉峤金峦镇紫微。均露均霜标胜壤，交风交雨列皇畿。万仞高岩藏日色，千寻幽涧浴云衣。且驻欢筵赏仁智，雕鞍薄晚杂尘飞。
如意娘::则天皇后::看朱成碧思纷纷，憔悴支离为忆君。不信比来长下泪，开箱验取石榴裙。
驾幸新丰温泉宫献诗三首 二::上官昭容::鸾旗掣曳拂空回，羽骑骖驔蹑景来。隐隐骊山云外耸，迢迢御帐日边开。
驾幸新丰温泉宫献诗三首 三::上官昭容::翠幕珠帏敞月营，金罍玉斝泛兰英。岁岁年年常扈跸，长长久久乐升平。
游长宁公主流杯池二十五首 二十三::上官昭容::沁水田园先自多，齐城楼观更无过。倩语张骞莫辛苦，人今从此识天河。
游长宁公主流杯池二十五首 二十四::上官昭容::参差碧岫耸莲花，潺湲绿水莹金沙。何须远访三山路，人今已到九仙家。
游长宁公主流杯池二十五首 二十五::上官昭容::凭高瞰险足怡心，菌阁桃源不暇寻。余雪依林成玉树，残霙点岫即瑶岑。
赠张云容舞::杨贵妃::罗袖动香香不已，红蕖袅袅秋烟里。轻云岭上乍摇风，嫩柳池边初拂水。
谢赐珍珠::江妃::桂叶双眉久不描，残妆和泪污红绡。长门尽日无梳洗，何必珍珠慰寂寥。
嘲陆畅::女学士宋氏若华::十二层楼倚翠空，凤鸾相对立梧桐。双成走报监门卫，莫使吴歈入汉宫。
东亭茶宴::鲍氏君徽::闲朝向晓出帘栊，茗宴东亭四望通。远眺城池山色里，俯聆弦管水声中。幽篁引沼新抽翠，芳槿低檐欲吐红。坐久此中无限兴，更怜团扇起清风。
咏灯::南唐先主李昪::一点分明值万金，开时惟怕冷风侵。主人若也勤挑拨，敢向尊前不尽心。
游后湖赏莲花::嗣主璟::蓼花蘸水火不灭，水鸟惊鱼银梭投。满目荷花千万顷，红碧相杂敷清流。孙武已斩吴宫女，琉璃池上佳人头。
保大五年元日大雪同太弟景遂汪王景逷齐王景逵进士李建勋中书徐铉勤政殿学士张义方登楼赋::嗣主璟::珠帘高卷莫轻遮，往往相逢隔岁华。春气昨宵飘律管，东风今日放梅花。素姿好把芳姿掩，落势还同舞势斜。坐有宾朋尊有酒，可怜清味属侬家。
九月十日偶书::后主煜::晚雨秋阴酒乍醒，感时心绪杳难平。黄花冷落不成艳，红叶飕飗竞鼓声。背世返能厌俗态，偶缘犹未忘多情。自从双鬓斑斑白，不学安仁却自惊。
秋莺::后主煜::残莺何事不知秋，横过幽林尚独游。老舌百般倾耳听，深黄一点入烟流。栖迟背世同悲鲁，浏亮如笙碎在缑。莫更留连好归去，露华凄冷蓼花愁。
病起题山舍壁::后主煜::山舍初成病乍轻，杖藜巾褐称闲情。炉开小火深回暖，沟引新流几曲声。暂约彭涓安朽质，终期宗远问无生。谁能役役尘中累，贪合鱼龙构强名。
送邓王二十弟从益牧宣城::后主煜::且维轻舸更迟迟，别酒重倾惜解携。浩浪侵愁光荡漾，乱山凝恨色高低。君驰桧楫情何极，我凭阑干日向西。咫尺烟江几多地，不须怀抱重凄凄。
渡中江望石城泣下::后主煜::江南江北旧家乡，三十年来梦一场。吴苑宫闱今冷落，广陵台殿已荒凉。云笼远岫愁千片，雨打归舟泪万行。兄弟四人三百口，不堪闲坐细思量。
感怀 一::后主煜::又见桐花发旧枝，一楼烟雨暮凄凄。凭阑惆怅人谁会，不觉澘然泪眼低。
感怀 二::后主煜::层城无复见娇姿，佳节缠哀不自持。空有当年旧烟月，芙蓉城上哭蛾眉。
赐宫人庆奴::后主煜::风情渐老见春羞，到处消魂感旧游。多谢长条似相识，强垂烟态拂人头。
题金楼子后::后主煜::牙签万轴裹红绡，王粲书同付火烧。不于祖龙留面目，遗篇那得到今朝。
赠别唐太师道袭::蜀高祖王建::丱岁便将为肘腋，二纪何曾离一日。更深犹尚立案前，敷奏柔和不伤物。今朝荣贵慰我心，双旌引向重城出。褒斜旧地委勋贤，从此生灵永泰息。
过白卫岭和韩昭::后主衍::先朝神武力开边，画断封疆四五千。前望陇山屯剑戟，后凭巫峡锁烽烟。轩皇尚自亲平寇，嬴政徒劳爱学仙。想到隗宫寻胜处，正应莺语暮春天。
宫词::后主衍::辉辉赫赫浮玉云，宣华池上月华新。月华如水浸宫殿，有酒不醉真痴人。
宫中作::后王钱俶::廊庑周遭翠幕遮，禁林深处绝喧哗。界开日影怜窗纸，穿破苔痕恶笋芽。西第晚宜供露茗，小池寒欲结冰花。谢公未是深沈量，犹把输赢局上夸。
避暑摩诃池上作::后蜀嗣主孟昶::冰肌玉骨清无汗，水殿风来暗香暖。帘开明月独窥人，敧枕钗横云鬓乱。起来琼户寂无声，时见疏星渡河汉。屈指西风几时来，只恐流年暗中换。
批叶翘谏书纸尾::闽王王继鹏::春色曾看紫陌头，乱红飞尽不禁愁。人情自厌芳华歇，一叶随风落御沟。
丈人观::蜀太后徐氏::早与元妃慕至化，同跻灵岳访真仙。当时信有壶中景，今日亲来洞里天。仪仗影空寥廓外，金丝声揭翠微巅。惟惭未致华胥理，徒卜升平万万年。
玄都观::蜀太后徐氏::千寻绿嶂夹流溪，登眺因知海岳低。瀑布迸舂青石碎，轮茵横翦翠峰齐。步黏苔藓龙桥滑，日闭烟罗鸟径迷。莫道穹天无路到，此山便是碧云梯。
丹景山至德寺::蜀太后徐氏::周回云水游丹景，因与真妃眺上方。晴日晓升金晃曜，寒泉夜落玉丁当。松梢月转琴栖影，柏径风牵麝食香。虔煠六铢宜铸祝，惟祈圣祉保遐昌。
题天回驿::蜀太后徐氏::周游灵境散幽情，千里江山暂得行。所恨风光看未足，却驱金翠入龟城。
丈人观::蜀太妃徐氏::获陪翠辇喜殊常，同涉仙坛岂厌长。不羡乘鸾入烟雾，此中便是五云乡。
玄都观::蜀太妃徐氏::登寻丹壑到玄都，接日红霞照座隅。即向周回岩下看，似看曾进画图无。
题金华宫::蜀太妃徐氏::碧烟红雾漾人衣，宿雾苍苔石径危。风巧解吹松上曲，蝶娇频采脸边脂。同寻僻境思携手，暗指遥山学画眉。好把身心清净处，角冠霞帔事希夷。
和题丹景山至德寺::蜀太妃徐氏::丹景山头宿梵宫，玉轮金辂驻虚空。军持无水注寒碧，兰若有花开晚红。武士尽排青嶂下，内人皆在讲筵中。我家帝子传王业，积善终期四海同。
题彭州阳平化::蜀太妃徐氏::云浮翠辇届阳平，真似骖鸾到上清。风起半厓闻虎啸，雨来当面见龙行。晚寻水涧听松韵，夜上星坛看月明。长恐前身居此境，玉皇教向锦城生。
题天回驿::蜀太妃徐氏::翠驿红亭近玉京，梦魂犹是在青城。比来出看江山景，却被江山看出行。
郊庙歌辞 祀圜丘乐章 豫和::褚亮::上灵眷命膺会昌，盛德殷荐叶辰良。景福降兮圣德远，玄化穆兮天历长。
郊庙歌辞 祀圜丘乐章 舒和::褚亮::叠璧凝影皇坛路，编珠流彩帝郊前。已奏黄锺歌大吕，还符宝历祚昌年。
郊庙歌辞 祀圜丘乐章 豫和::褚亮::歌奏毕兮礼献终，六龙驭兮神将升。明德感兮非黍稷，降福简兮祚休征。
郊庙歌辞 武后大享昊天乐章 八::不详::奠璧郊坛昭大礼，锵金拊石表虔诚。始奏承云娱帝赏，复歌调露畅韶英。
郊庙歌辞 中宗祀昊天乐章 豫和::不详::天之历数归睿唐，顾惟菲德钦昊苍。撰吉日兮表殷荐，冀神鉴兮降闿阳。
郊庙歌辞 中宗祀昊天乐章 舒和::不详::已陈粢盛敷严祀，更奏笙镛协雅声。璇图宝历欣宁谧，晏俗淳风乐太平。
郊庙歌辞 祈谷乐章 舒和::不详::玉帛牺牲申敬享，金丝戚羽盛音容。庶俾亿龄禔景福，长欣万宇洽时邕。
郊庙歌辞 明堂乐章 舒和::褚亮::御扆合宫承宝历，席图重馆奉明灵。偃武修文九围泰，沈烽静柝八荒宁。
郊庙歌辞 武后明堂乐章 征音::武则天::赫赫离精御炎陆，滔滔炽景开隆暑。冀延神鉴俯兰樽，式表虔襟陈桂俎。
郊庙歌辞 雩祀乐章 舒和::褚亮::凤曲登歌调令序，龙雩集舞泛祥风。彩旞云回昭睿德，朱干电发表神功。
郊庙歌辞 五郊乐章 黄帝宫音 舒和::魏徵::御征乘宫出郊甸，安歌率舞递将迎。自有云门符帝赏，犹持雷鼓答天成。
郊庙歌辞 五郊乐章 青帝角音 舒和::魏徵::笙歌籥舞属年韶，鹭鼓凫钟展时豫。调露初迎绮春节，承云遽践苍霄驭。
郊庙歌辞 五郊乐章 白帝商音 舒和::魏徵::璿仪气爽惊缇籥，玉吕灰飞含素商。鸣鞞奏管芳羞荐，会舞安歌葆眊扬。
郊庙歌辞 五郊乐章 黑帝羽音 舒和::魏徵::执籥持羽初终曲，朱干玉戚始分行。七德九功咸已畅，明灵降福具穰穰。
郊庙歌辞 朝日乐章 舒和::不详::崇牙树羽延调露，旋宫扣律掩承云。诞敷懿德昭神武，载集丰功表睿文。
郊庙歌辞 夕月乐章 舒和::不详::合吹八风金奏动，分容万舞玉鞘惊。词昭茂典光前列，夕曜乘功表盛明。
郊庙歌辞 祀九宫贵神乐章 舒和::不详::羽籥既阕干戚陈，八音克谐六变新。愉贵神兮般以乐，保皇祚兮万斯春。
郊庙歌辞 祀风师乐章 送神::包佶::微穆敷华能应节，飘扬发彩宜行庆。送迎灵驾神心享，跪拜灵坛礼容盛。气和草木发萌芽，德畅禽鱼遂翔泳。永望翠盖逐流云，自兹率土调春令。
郊庙歌辞 祀雨师乐章 送神::包佶::整驾升车望寥廓，垂阴荐祉荡昏氛。飨时灵贶僾如在，乐罢余声遥可闻。饮福陈诚礼容备，撤俎终献曙光分。跪拜临坛结空想，年年应节候油云。
郊庙歌辞 祭方丘乐章 舒和::褚亮::玉币牲牷分荐享，羽旄干戚遰成容。一德惟宁两仪泰，三才保合四时邕。
郊庙歌辞 武后大享拜洛乐章 齐和::不详::沈潜演贶分三极，广大凝祯总万方。既荐羽旌文化启，还呈干戚武威扬。
郊庙歌辞 武后大享拜洛乐章 又归和::不详::调云阕兮神座兴，骖云驾兮俨将升。腾绛霄兮垂景祐，翘丹恳兮荷休征。
郊庙歌辞 祭神州乐章 舒和::褚亮::坤道降祥和庶品，灵心载德厚群生。水土既调三极泰，文武毕备九区平。
郊庙歌辞 祭[太]社乐章 舒和::褚亮::神道发生敷九稼，阴极乘仁畅八埏。纬武经文隆景化，登祥荐祉启丰年。
郊庙歌辞 蜡百神乐章 舒和::不详::经纬两仪文化洽，削平方域武功成。瑶弦自乐乾坤泰，玉戚长欢区宇宁。
郊庙歌辞 享先农乐章 舒和::褚亮::羽籥低昂文缀已，干戚蹈厉武行初。望岁祈农神所听，延祥介福岂云虚。
郊庙歌辞 释奠文宣王乐章 承和::不详::万国以贞光上嗣，三善茂德表重轮。视膳寝门尊要道，高辟崇贤引正人。
郊庙歌辞 释奠文宣王乐章 舒和::不详::隼集龟开昭圣烈，龙蹲凤跱肃神仪。尊儒敬业宏图阐，纬武经文盛德施。
郊庙歌辞 享龙池乐章 第一章::姚崇::恭闻帝里生灵沼，应报明君鼎业新。既协翠泉光宝命，还符白水出真人。此时舜海潜龙跃，此地尧河带马巡。独有前池一小雁，叨承旧惠入天津。
郊庙歌辞 享龙池乐章 第二章::蔡孚::帝宅王家大道边，神马龙龟涌圣泉。昔日昔时经此地，看来看去渐成川。歌台舞榭宜正月，柳岸梅洲胜往年。莫言波上春云少，祗为从龙直上天。
郊庙歌辞 享龙池乐章 第四章::卢怀慎::代邸东南龙跃泉，清漪碧浪远浮天。楼台影就波中出，日月光疑镜里悬。雁沼回流成舜海，龟书荐祉应尧年。大川既济惭为檝，报德空思奉细涓。
郊庙歌辞 享龙池乐章 第五章::姜皎::龙池初出此龙山，常经此地谒龙颜。日日芙蓉生夏水，年年杨柳变春湾。尧坛宝匣余烟雾，舜海渔舟尚往还。愿似飘飖五云影，从来从去九天间。
郊庙歌辞 享龙池乐章 第六章::崔日用::龙兴白水汉兴符，圣主时乘运斗枢。岸上丰茸五花树，波中的皪千金珠。操环昔闻迎夏启，发匣先来瑞有虞。风色云光随隐见，赤云神化象江湖。
郊庙歌辞 享龙池乐章 第七章::苏颋::西京凤邸跃龙泉，佳气休光镇在天。轩后雾图今已得，秦王水剑昔常传。恩鱼不似昆明钓，瑞鹤长如太液仙。愿侍巡游同旧里，更闻箫鼓济楼船。
郊庙歌辞 享龙池乐章 第八章::李乂::星分邑里四人居，水洊源流万顷余。魏国君王称象处，晋家藩邸化龙初。青蒲暂似游梁马，绿藻还疑宴镐鱼。自有神灵滋液地，年年云物史官书。
郊庙歌辞 享龙池乐章 第九章::姜皎::灵沼萦回邸第前，浴日涵天写曙天。始见龙台升凤阙，应如霄汉起神泉。石匮渚傍还启圣，桃李初生更有仙。欲化帝图从此受，正同河变一千年。
郊庙歌辞 享龙池乐章 第十章::裴璀::乾坤启圣吐龙泉，泉水年年胜一年。始看鱼跃方成海，即睹龙飞利在天。洲渚遥将银汉接，楼台直与紫微连。休气荣光常不散，悬知此地是神仙。
郊庙歌辞 享太庙乐章 舒和::魏徵、褚亮::圣敬通神光七庙，灵心荐祚和万方。严禋克配鸿基远，明德惟馨凤历昌。
郊庙歌辞 武后享清庙乐章十首 第七迎武舞::不详::赫赫玄功被穹壤，皇皇至德洽生灵。开基拨乱妖氛廓，佐命宣威海内清。
郊庙歌辞 享太庙乐章 同和::不详::惟圣配天敷盛礼，惟天为大阐洪名。恭禋展敬光先德，蘋藻申虔表志诚。
郊庙歌辞 享太庙乐章 舒和::张说::六钟翕协六变成，八佾徜徉八风生。乐九韶兮人神感，美七德兮天地清。
郊庙歌辞 仪坤庙乐章 舒和::胡雄::送文迎武递参差，一始一终光圣仪。四海生人歌有庆，千龄孝享肃无亏。
郊庙歌辞 昭德皇后庙乐章 舒和::不详::金枝羽部彻清歌，瑶台肃穆笙磬罗。谐音遍响合明意，万类昭融灵应多。
郊庙歌辞 享隐太子庙乐章 舒和::不详::三县已判歌钟列，六佾将开羽戚分。尚想燕飞来蔽日，终疑鹤影降凌云。
郊庙歌辞 享章怀太子庙乐章 送文舞迎武舞::不详::羽籥崇文礼以毕，干戚奋武事将行。用舍繇来其有致，壮志宣威乐太平。
郊庙歌辞 享懿德太子庙乐章 送文舞迎武舞::不详::八音协奏陈金石，六佾分行整礼容。沧溟赴海还称少，素月开轮即是重。
郊庙歌辞 享节愍太子庙乐章 送文舞出迎武舞入::不详::邕邕阐化凭文德，赫赫宣威藉武功。既执羽旄先拂吹，还持玉戚更挥空。
郊庙歌辞 享文敬太子庙乐章 送文舞迎武舞::不详::干旄羽籥相亏蔽，一进一退殊行缀。昔献三雍盛礼容，今陈六佾崇仪制。
郊庙歌辞 享惠昭太子庙乐章 送文舞出迎武舞入::孟简::喧喧金石容既缺，肃肃羽驾就行列。缑山遗响昔所闻，庙庭进旅今攸设。
郊庙歌辞 梁郊祀乐章 庆融::赵光逢、张衮::道和气兮袭氤氲，宣皇规兮彰圣神。服遐裔兮敷质文，格苗扈兮息烟尘。
郊庙歌辞 周郊祀乐章 忠顺乐::不详::木铎敷音文德昌，朱干成列武功彰。雷鼗鹭羽今休用，玉戚相参正发扬。
郊庙歌辞 周宗庙乐舞辞 忠顺::不详::称文既表温柔德，示武须成蹈厉容。缀兆疾舒皆应节，明明我祖乐无穷。
鼓吹曲辞 巫山高二首 一::孟郊::巴山上峡重复重，阳台碧峭十二峰。荆王猎时逢暮雨，夜卧高丘梦神女。轻红流烟湿艳姿，行云飞去明星稀。目极魂断望不见，猿啼三声泪霑衣。
鼓吹曲辞 有所思::孟郊::桔槔烽火昼不灭，客路迢迢信难越。古镇刀攒万片霜，寒江浪起千堆雪。此时西去定如何，空使南心远凄切。
鼓吹曲辞 黄雀行::庄南杰::穿屋穿墙不知止，争树争巢入营死。林间公子挟弹弓，一丸致毙花丛里。小雏黄口未有知，青天不解高高飞。虞人设网当要路，白日啾嘲祸万机。
鼓吹曲辞 凯歌六首 一::岑参::汉将承恩西破戎，捷书先奏未央宫。天子预开麟阁待，祗今谁数贰师功。
鼓吹曲辞 凯歌六首 二::岑参::官军西出过楼兰，营幕傍临月窟寒。蒲海晓霜凝剑尾，葱山夜雪扑旌竿。
鼓吹曲辞 凯歌六首 三::岑参::鸣笳擂鼓拥回军，破国平蕃昔未闻。大夫鹊印摇边月，天将龙旗掣海云。
鼓吹曲辞 凯歌六首 四::岑参::月落辕门鼓角鸣，千群面缚出蕃城。洗兵鱼海云迎阵，秣马龙堆月照营。
鼓吹曲辞 凯歌六首 五::岑参::蕃军遥见汉家营，满谷连山遍哭声。万箭千刀一夜杀，平明流血浸空城。
鼓吹曲辞 凯歌六首 六::岑参::暮雨旌旗湿未干，胡尘白草日光寒。昨日将军连晓战，蕃军只见马空鞍。
横吹曲辞 陇头::张籍::陇头已断人不行，胡骑夜入凉州城。汉家处处格鬬死，一朝尽没陇西地。驱我边人胡中去，散放牛羊食禾黍。去年中国养子孙，今著毡裘学胡语。谁能更使李轻车，收取凉州属汉家。
横吹曲辞 陇头吟::王维::长安少年游侠客，夜上戍楼看太白。陇头明月迥临关，陇上行人夜吹笛。关西老将不胜愁，驻马听之双泪流。身经大小百余战，麾下偏裨万户侯。苏武才为典属国，节旄空尽海西头。
横吹曲辞 陇头吟::翁绶::陇水潺湲陇树黄，征人陇上尽思乡。马嘶斜日朔风急，雁过寒云边思长。残月出林明剑戟，平沙隔水见牛羊。横行俱足封侯者，谁斩楼兰献未央。
横吹曲辞 陇头水::王建::陇水何年陇头别，不在山中亦呜咽。征人塞耳马不行，未到陇头闻水声。谓是西流入蒲海，还闻北海绕龙城。陇东陇西多屈曲，野麋饮水长簇簇。胡兵夜回水傍住，忆著来时磨剑处。向前无井复无泉，放马回看陇头树。
横吹曲辞 出塞::王维::居延城外猎天骄，白草连天野火烧。暮云空碛时驱马，秋日平原好射雕。护羌校尉朝乘障，破虏将军夜渡辽。玉靶角弓珠勒马，汉家将赐霍嫖姚。
横吹曲辞 出塞 一::王昌龄::秦时明月汉时关，万里长征人未还。但使龙城飞将在，不教胡马度阴山。
横吹曲辞 出塞 二::王昌龄::白花垣上望京师，黄河水流无尽时。穷秋旷野行人绝，马首东来知是谁。
横吹曲辞 出塞::马戴::金带连环束战袍，马头冲雪度临洮。卷旗夜劫单于帐，乱斫胡兵缺宝刀。
横吹曲辞 出塞::王之涣::黄砂直上白云间，一片孤城万仞山。羌笛何须怨杨柳，春风不度玉门关。
横吹曲辞 入塞曲 二::沈彬::苦战沙间卧箭痕，戍楼闲上望星文。生希国泽分偏将，死夺河源荅圣君。鸢覰败兵眠白草，马惊边鬼哭阴云。功多地远无人纪，汉阁笙歌日又曛。
横吹曲辞 折杨柳::乔知之::可怜濯濯春杨柳，攀折将来就纤手。妾容与此同盛衰，何必君恩独能久。
横吹曲辞 折杨柳::翁绶::紫陌金堤映绮罗，游人处处动离歌。阴移古戍迷荒草，花带残阳落远波。台上少年吹白雪，楼中思妇敛青蛾。殷勤攀折赠行客，此去关山雨雪多。
横吹曲辞 关山月::翁绶::裴回汉月满边州，照尽天涯到陇头。影转银河寰海静，光分玉塞古今愁。笳吹远戍孤烽灭，雁下平沙万里秋。况是故园摇落夜，那堪少妇独登楼。
横吹曲辞 洛阳道::郑渥::客亭门外路东西，多少喧腾事不齐。杨柳惹鞭公子醉，纻麻掩泪鲁人迷。通宵尘土飞山月，是处经营夹御堤。顷刻知音几存殁，半回依约认轮蹄。
赠岩居僧::齐己::石如骐驎岩作室，秋苔漫坛净于漆。袈裟盖头心在无，黄猿白猿啼日日。
观李琼处士画海涛::齐己::巨鳌转侧长䲡翻，狂涛颠浪高漫漫。李琼夺得造化本，都卢缩在秋毫端。一挥一画皆筋骨，滉漾崩腾大鲸臬。叶扑仙槎摆欲沉，下头应是骊龙窟。昔年曾要涉蓬瀛，唯闻撼动珊瑚声。今来正叹陆沉久，见君此画思前程。千寻万派功难测，海门山小涛头白。令人错认钱塘城，罗刹石底奔雷霆。
还人卷::齐己::李白李贺遗机杼，散在人间不知处。闻君收在芙蓉江，日鬬鲛人织秋浦。金梭札札文离离，吴姬越女羞上机。鸳鸯浴烟鸾凤飞，澄江晓映余霞辉。仙人手持玉刀尺，寸寸酬君珠与璧。裁作霞裳何处披，紫皇殿里深难觅。
轻薄行::齐己::玉鞭金镫骅骝蹄，横眉吐气如虹霓。五陵春暖芳草齐，笙歌到处花成泥。日沉月上且鬬鸡，醉来莫问天高低。伯阳道德何唾咦，仲尼礼乐徒卑栖。
送人往长沙::齐己::荆门归路指湖南，千里风帆兴可谙。好听鹧鸪啼雨处，木兰舟晚泊春潭。
偶题::齐己::时事懒言多忌讳，野吟无主若纵横。君看三百篇章首，何处分明著姓名。
寄山中叟::齐己::青泉碧树夏风凉，紫蕨红粳午爨香。应笑晨持一盂苦，腥膻市里叫家常。
赠琴客::齐己::曾携五老峰前过，几向双松石上弹。此境此身谁更爱，掀天羯鼓满长安。
勉吟僧::齐己::千途万辙乱真源，白昼劳形夜断魂。忍着袈裟把名纸，学他低折五侯门。
送人归华下::齐己::莲花峰翠湿凝秋，旧业园林在下头。好束诗书且归去，而今不爱事风流。
夏日城中作二首 一::齐己::三面僧邻一面墙，更无风路可吹凉。他年舍此归何处，青壁红霞裹石房。
夏日城中作二首 二::齐己::竹低莎浅雨蒙蒙，水槛幽窗暑月中。有境牵怀人不会，东林门外翠横空。
默坐::齐己::灯引飞蛾拂焰迷，露淋栖鹤压枝低。冥心坐满蒲团稳，梦到天台过剡溪。
水边行::齐己::身着袈裟手杖藤，水边行止不妨僧。禽栖日落犹孤立，隔浪秋山千万层。
寄郑谷郎中::齐己::人间近遇风骚匠，鸟外曾逢心印师。除此二门无别妙，水边松下独寻思。
翡翠::齐己::水边飞去青难辨，竹里归来色一般。磨吻鹰鹯莫相害，白鸥鸿鹤满沙滩。
与节供奉大德游京口寺留题::齐己::柳岸晴缘十里来，水边精舍绝尘埃。煮茶尝摘兴何极，直至残阳未欲回。
谢荆幕孙郎中见示乐府歌集二十八字::齐己::长吉才狂太白颠，二公文阵势横前。谁言后代无高手，夺得秦皇鞭鬼鞭。
谢阴符经勉送藏休上人二首 一::齐己::事遂鼎湖遗剑履，时来渭水掷鱼竿。欲知贤圣存亡道，自向心机反复看。
谢阴符经勉送藏休上人二首 二::齐己::一林霜雪未霑头，争遣藏休肯便休。学尽世间难学事，始堪随处任虚舟。
幽斋偶作::齐己::幽院才容个小庭，疏篁低短不堪情。春来犹赖邻僧树，时引流莺送好声。
赠念法华经僧::齐己::万境心随一念平，红芙蓉折爱河清。持经功力能如是，任驾白牛安稳行。
对菊::齐己::无艳无妖别有香，栽多不为待重阳。莫嫌醒眼相看过，却是真心爱澹黄。
闭门::齐己::正是闭门争合闭，大家开处不须开。还防朗月清风夜，有个诗人相访来。
勉送吴国三五新戒归::齐己::法王遗制付仁王，难得难持劫数长。努力只须坚守护，三千八万是垣墙。
送惠空北游::齐己::君向岘山游圣境，我将何以记多才。叮咛堕泪碑前过，写取斯文寄我来。
寄怀归州马判官::齐己::三年为倅兴何长，归计应多事少忙。又见秋风霜裛树，满山椒熟水云香。
观荷叶露珠::齐己::霏微晓露成珠颗，宛转田田未有风。任器方圆性终在，不妨翻覆落池中。
苦热怀玉泉寺寄仁上人::齐己::火云如烧接苍梧，原野烟连大泽枯。谩费葛衫葵扇力，争禁泉石润肌肤。
观盆池白莲::齐己::素萼金英歕露开，倚风凝立独徘徊。应思潋滟秋池底，更有归天伴侣来。
折杨柳词四首 一::齐己::凤楼高映绿阴阴，凝重多含雨露深。莫谓一枝柔软力，几曾牵破别离心。
折杨柳词四首 二::齐己::馆娃宫畔响廊前，依托吴王养翠烟。剑去国亡台殿毁，却随红树噪秋蝉。
折杨柳词四首 三::齐己::秾低似中陶潜酒，软极如伤宋玉风。多谢将军遶营种，翠中闲卓战旗红。
折杨柳词四首 四::齐己::高僧爱惜遮江寺，游子伤残露野桥。争似著行垂上苑，碧桃红杏对摇摇。
荅长沙丁秀才书::齐己::月月便车奔帝阙，年年贡士过荆台。如何三度槐花落，未见故人携卷来。
戒小师::齐己::不肯吟诗不听经，禅宗异岳懒游行。他年白首当人问，将底言谈对后生。
题旧拄杖::齐己::亲采匡庐瀑布西，层崖悬壁更安梯。携行三十年吟伴，未有诗人□□□。
酬欧阳秀才卷::齐己::三十篇多十九章，□声风力撼疏篁。不堪更有精搜处，谁见萧萧雨夜堂。
闻雁::齐己::潇湘浦暖全迷鹤，逻逤川寒只有雕。谁向孤舟忆兄弟，坐看连雁度横桥。
送高丽二僧南游::齐己::日边乡井别年深，中国灵踪欲遍寻。何处碧山逢长老，分明认取祖师心。
谢猿皮::齐己::贵向猎师家买得，携来乞与坐禅床。不知摘月秋潭畔，曾对何人啼断肠。
酬光上人::齐己::禅言难后到诗言，坐石心同立月魂。应记前秋会吟处，五更犹在老松根。
送僧归日本::齐己::日东来向日西游，一钵闲寻遍九州。却忆鸡林本师寺，欲归还待海风秋。
庚午岁十五夜对月::齐己::海澄空碧正团圆，吟想玄宗此夜寒。玉兔有情应记得，西边不见旧长安。
红蔷薇花::齐己::晴日当楼晓香歇，锦带盘空欲成结。莺声渐老柳飞时，狂风吹落猩猩血。
贻九华上人::齐己::一法传闻继老能，九华闲卧最高层。秋钟尽后残阳暝，门掩松边雨夜灯。
寄赓匡图兄弟::齐己::僧外闲吟乐最清，年登八十丧南荆。风骚作者为商确，道去碧云争几程。
自纪::尚颜::诸机忘尽未忘诗，似向诗中有所依。远境等闲支枕觅，空山容易杖藜归。清猿一一居林叫，白鸟双双避钓飞。欲画净名居士像，焚香愿见陆探微。
怀智栖上人::尚颜::临水登山自有期，不同游子暮何之。闲眠默坐身堪赏，已去还来事可知。林鸟隔云飞一饷，草虫和雨叫多时。思君最易令人老，倚槛空吟所寄诗。
寄荆门郑准::尚颜::传衣传钵理难论，绮靡销磨二雅尊。不许姓名留月观，终携瓶锡去云门。窗间挂烛通宵在，竹上题诗隔岁存。珍重荆门郑从事，十年同受景升恩。
将欲再游荆渚留辞岐下司徒::尚颜::竹锡铜瓶配衲衣，殷公楼畔偶然离。白莲几看从开日，明月长吟到落时。活计本无桑柘润，疏慵寻有水云资。今朝回去精神别，为得头厅宰相诗。
赠村公::尚颜::䌷衣木突此乡尊，白尽须眉眼未昏。醉舞神筵随鼓笛，闲歌圣代和儿孙。黍苗一顷垂秋日，茅栋三间映古原。也笑长安名利处，红尘半是马蹄翻。
秋夜吟::尚颜::梧桐雨畔夜愁吟，抖擞衣裾藓色侵。枉道一生无系着，湘南山水别人寻。
再宿京口禅院::栖蟾::滩声依旧水溶溶，岸影参差对梵宫。楚树七回凋旧叶，江人两至宿秋风。蟾蜍竹老摇疏白，菡萏池干落碎红。多病支郎念行止，晚年生计转如蓬。
赠方干::可朋::盛名传出自皇州，一举参差便缩头。月里岂无攀桂分，湖中刚爱钓鱼休。童偷诗藁呈邻叟，客乞书题谒郡侯。独泛短舟何限景，波涛西接洞庭秋。
桐花鸟::可朋::五色毛衣比凤雏，深花丛里祗如无。美人买得偏怜惜，移向金钗重几铢。
怀齐己::昙域::鬓髯秋景两苍苍，静对茅斋一炷香。病后身心俱澹泊，老来朋友半凋伤。峨眉山色侵云直，巫峡滩声入夜长。犹喜深交有支遁，时时音信到松房。
垓下怀古::栖一::缅想咸阳事可嗟，楚歌哀怨思无涯。八千子弟归何处，万里鸿沟属汉家。弓指阵前争日月，血流垓下定龙蛇。拔山力尽乌江水，今古悠悠空浪花。
武昌怀古::栖一::战国城池尽悄然，昔人遗迹遍山川。笙歌罢吹几多日，台榭荒凉七百年。蝉响夕阳风满树，雁横秋岛雨漫天。堪嗟世事如流水，空见芦花一钓船。
忆庐山旧居::处默::麤衣粝食老烟霞，勉把衰颜惜岁华。独鹤秪为山客伴，闲云常在野僧家。丛生嫩蕨黏松粉，自落干薪带藓花。明月清风旧相得，十年归恨可能赊。
题栖霞寺僧房::处默::名山不取买山钱，任构花宫近碧巅。松桧老依云里寺，楼台深锁洞中天。风经绝嶂回疏雨，石倚危屏挂落泉。欲结茅庵共师住，肯饶多少薜萝烟。
山中作::处默::席帘高卷枕高攲，门掩垂萝蘸碧溪。闲把史书眠一觉，起来山日过松西。
织妇::处默::蓬鬓蓬门积恨多，夜阑灯下不停梭。成缣犹自陪钱纳，未直青楼一曲歌。
句::处默::太平时节无人看，雪刃闲封满匣尘。
简寂观::修睦::正同高士坐烟霞，思著闲忙又是嗟。碧岫观中人似鹤，红尘路上事如麻。石肥滞雨添苍藓，松老涵风落翠花。莫道此间无我分，遗民长在惠持家。
投谒齐己::干康::隔岸红尘忙似火，当轩青嶂冷如冰。烹茶童子休相问，报道门前是衲僧。
赋残雪::干康::六出奇花已住开，郡城相次见楼台。时人莫把和泥看，一片飞从天上来。
暮春送人::无闷::折柳亭边手重携，江烟澹澹草萋萋。杜鹃不解离人意，更向落花枝上啼。
寒林石屏::无闷::草堂无物伴身闲，惟有屏风枕簟间。本向他山求得石，却于石上看他山。
对御书后一绝::亚栖::通神笔法得玄门，亲入长安谒至尊。莫怪出来多意气，草书曾悦圣明君。
题英禅师::亚栖::将知德行异寻常，每见持经在道场。欲识用心精洁处，一瓶秋水一炉香。
春日旅怀呈知己::惟审::生涯万事有苍苍，应任流萍便越乡。春水独行人渐远，故园归梦夜空长。一声隔浦猿啼处，数滴惊心泪满裳。不为知音皆鲍叔，信谁江上去茫茫。
柳::慕幽::今古凭君一赠行，几回折尽复重生。五株斜傍渊明宅，千树低垂太尉营。临水带烟藏翡翠，倚风兼雨宿流莺。隋皇堤畔依依在，曾惹当时歌吹声。
三峡闻猿::慕幽::谁向兹来不恨生，声声都是断肠声。七千里外一家住，十二峰前独自行。瘴雨晚藏神女庙，蛮烟寒锁夜郎城。凭君且听哀吟好，会待青云道路平。
灯::慕幽::钟断危楼鸟不飞，荧荧何处最相宜。香然水寺僧开卷，笔写春帏客著诗。忽尔思多穿壁处，偶然心尽断缨时。孙康勤苦谁能念，少减余光借与伊。
题伍相庙::常雅::苍苍古庙映林峦，漠漠烟霞覆古坛。精魄不知何处在，威风犹入浙江寒。
题马迹山::文鉴::瀛洲西望沃洲山，山在平湖缥缈间。常说使君千里马，至今龙迹尚堪攀。
古梅::无名释::火虐风饕水渍根，霜皴雪皱古苔痕。东风未肯随寒暑，又蘖清香与返魂。
武肃王有旨石桥设斋会进士一诗共六首 一::吴越僧::南有天台事可尊，孕灵含秀独超群。重重曲涧侵危石，步步层岩踏碎云。金雀每从云里现，异香多向夜深闻。当知此界非凡界，一道幽奇各自分。
武肃王有旨石桥设斋会进士一诗共六首 二::吴越僧::仙源佛窟有天台，今古嘉名遍九垓。石磴嵌空神匠出，瀑泉雄壮雨声来。景强偏感高僧上，地胜能令远思开。一等翘诚依此处，自然灵贶作梯媒。
武肃王有旨石桥设斋会进士一诗共六首 三::吴越僧::智泉福海莫能逾，亲自王恩运睿谟。感现尽冥心境界，资持全固道根株。石梁低翥红鹦鹉，烟岭高翔碧鹧鸪。胜妙重重惟祷祝，永资军庶息灾虞。
武肃王有旨石桥设斋会进士一诗共六首 四::吴越僧::凌晨迎请倍精诚，亲散鲜花异处清。罗汉攀枝呈梵相，岩僧倚树现真形。神幡双出红霞动，宝塔全开白气生。都为王心标意切，满空盈月瑞分明。
武肃王有旨石桥设斋会进士一诗共六首 五::吴越僧::幡花宝盖满青川，祈祷迎来圣半千。莫道胜缘无影响，须知嘉会有因缘。空中长似闻天乐，岩畔常疑有地仙。何必更寻兜率去，重重灵应事昭然。
武肃王有旨石桥设斋会进士一诗共六首 六::吴越僧::登云步岭涉烟程，好景随心次第生。圣者已符祥瑞事，地灵全副祷祈情。洞深重叠拖云湿，滩浅潺湲漱水清。愿满事圆归去路，便风相送片帆轻。
逸句::尔鸟::鲸目光烧半海红，鳌头浪蹙掀天白。
逸句::契盈::三千里外一条水，十二时中两度潮。
逸句::玄幽::三万莲经三十春，半生不蹋院门尘。
逸句::志定::惟有樽前今夜月，当时曾照堕楼人。梧桐叶老蝉声死，一夜洞庭波上风。
荅宋之问::司马承祯::时既暮兮节欲春，山林寂兮怀幽人。登奇峰兮望白云，怅缅邈兮象欲纷。白云悠悠去不返，寒风飕飕吹日晚。不见其人谁与言，归坐弹琴思逾远。
谒尧帝庙::轩辕弥明::祖龙开国尽遐荒，庙建唐尧镇此邦。山卷白云朝帝座，林疏红日列仙幢。巍巍圣迹陵松峤，荡荡恩波洽桂江。瞻仰威灵共回首，紫霞深处锁轩窗。
山居 二::陈寡言::醉卧茅堂不闭关，觉来开眼见青山。松花落处宿猿在，麋鹿群群林际还。
临化示弟子::陈寡言::我本无形暂有形，偶来人世逐营营。轮回债负今还毕，搔首翛然归上清。
元白席上作::李升::生在儒家遇太平，悬缨垂带布衣轻。谁能世路趋名利，臣事玉皇归上清。
自咏二首 一::徐灵府::寂寂凝神太极初，无心应物等空虚。性修自性非求得，欲识真人祗是渠。
自咏二首 二::徐灵府::学道全真在此生，何须待死更求生。今生不了无生理，纵复生知那处生。
留观中诗二首 二::吴子来::此生此物当生涯，白石青松便是家。对月卧云如野鹿，时时买酒醉烟霞。
初月::杜光庭::始看东上又西浮，圆缺何曾得自由。照物不能长似镜，当天多是曲如钩。定无列宿敢争耀，好伴晴河相映流。直使奔波急于箭，祗应白尽世间头。
题仙居观::杜光庭::往岁真人朝玉皇，四真三代住繁阳。初开九鼎丹华熟，继蹑五云天路长。烟锁翠岚迷旧隐，池凝寒镜贮秋光。时从白鹿岩前往，应许潜通不死乡。
题鸿都观::杜光庭::亡吴霸越已功全，深隐云林始学仙。鸾鹤自飘三蜀驾，波涛犹忆五湖船。双溪夜月明寒玉，众岭秋空敛翠烟。也有扁舟归去兴，故乡东望思悠然。
题都庆观::杜光庭::三仙一一驾红鸾，仙去云闲遶古坛。炼药旧台空处所，挂衣乔木两摧残。清风岭接猿声近，白石溪涵水影寒。二十四峰皆古隐，振缨长往亦何难。
赠将军::杜光庭::□□□□□□□，□□□□□□□。八表顺风惊雨露，四溟随剑息波涛。手扶北极鸿图永，云卷长天圣日高。未会汉家青史上，韩彭何处有功劳。
题鹤鸣山::杜光庭::五气云龙下泰清，三天真客已功成。人间回首山川小，天上凌云剑佩轻。花拥石坛何寂寞，草平辙迹自分明。鹿裘高士如相遇，不待岩前鹤有声。
题空明洞::杜光庭::窅然灵岫五云深，落翮标名振古今。芝术迎风香馥馥，松柽蔽日影森森。从师祗拟寻司马，访道终期谒奉林。欲问空明奇胜处，地藏方石恰如金。
题北平沼::杜光庭::桐柏真人曾此居，焚香厓下诵灵书。朝回时宴三山客，涧尽闲飞五色鱼。天柱一峰凝碧玉，神灯千点散红蕖。宝芝常在知谁得，好驾金蟾入太虚。
题平盖沼::杜光庭::势压长江空八阵，吴都仙客此修真。寒江向晚波涛急，深洞无风草木春。江上玉人应可见，洞中仙鹿已来驯。龙车凤辇非难遇，只要尘心早出尘。
题本竹观::杜光庭::楼阁层层冠此山，雕轩朱槛一跻攀。碑刊古篆龙蛇动，洞接诸天日月闲。帝子影堂香漠漠，真人丹涧水潺潺。扫空双竹今何在，只恐投波去不还。
题福唐观二首 一::杜光庭::盘空蹑翠到山巅，竹殿云楼势逼天。古洞草深微有路，旧碑文灭不知年。八州物象通檐外，万里烟霞在目前。自是人间轻举地，何须蓬岛访真仙。
题福唐观二首 二::杜光庭::曾随云水此山游，行尽层峰更上楼。九月登临须有意，七年岐路亦堪愁。树红树碧高低影，烟淡烟浓远近秋。暂熟炉香不须去，伫陪天仗入神州。
题莫公台::杜光庭::奇绝巍台峙浊流，古来人号小瀛州。路通霄汉云迷晚，洞隐鱼龙月浸秋。举手摘星河有浪，自天图画笔无钩。将军悟却希夷诀，赢得清名万古流。
读书台::杜光庭::山中犹有读书台，风扫晴岚画障开。华月冰壶依旧在，青莲居士几时来。
赠人::杜光庭::静神凝思仰青冥，此夕长天降瑞星。海上昨闻鹏羽翼，人间初见鹤仪形。
赠蜀州刺史::杜光庭::再扶日月归行殿，却领山河镇梦刀。从此雄名压寰海，八溟争敢起波涛。
题剑门::杜光庭::谁运乾坤陶冶功，铸为双剑倚苍穹。题诗曾驻三天驾，碍日长含八海风。
题龙鹄山::杜光庭::抽得闲身伴瘦筇，乱敲青碧唤蛟龙。道人扫径收松子，缺月初圆天柱峰。
伤时::杜光庭::帆力劈开沧海浪，马蹄踏破乱山青。浮名浮利过于酒，醉得人心死不醒。
题霍山秦尊师::杜光庭::老鹤玄猿伴采芝，有时长叹独移时。翠娥红粉婵娟剑，杀尽世人人不知。
偶题::杜光庭::似鹤如云一个身，不忧家国不忧贫。拟将枕上日高睡，卖与世间荣贵人。
思山咏::杜光庭::因卖丹砂下白云，鹿裘惟惹九衢尘。不如将耳入山去，万是千非愁杀人。
景福中作::杜光庭::闷见戈鋋匝四溟，恨无奇策救生灵。如何饮酒得长醉，直到太平时节醒。
招友人游春::杜光庭::难把长绳系日乌，芳时偷取醉功夫。任堆金璧磨星斗，买得花枝不老无。
句::杜光庭::铜壶滴滴禁漏起，三十六宫争卷帘。斜阳古岸归鸦晚，红蓼低沙宿雁愁。霜雕曲径寒芜白，雁下遥村落照黄。恩威欲寄黄丞相，仁信先闻郭细侯。兵气此时来世上，文星今日到人间。降因天下思姚宋，出为儒门继孔颜。丹灶河车休矻矻，蚌胎龟息且绵绵。驭景必能趋日域，骑箕终拟蹑星躔。返朴还淳皆至理，遗形忘性尽真铨。
哭张道古::郑遨::曾陈章疏忤昭皇，扑落西南事可伤。岂使谏臣终屈辱，直疑天道恶忠良。生前卖卜居三蜀，死后驰名遍大唐。谁是后来修史者，言君力死正颓纲。
思山咏::郑遨::因卖丹砂下白云，鹿裘惟惹九衢尘。不如将耳入山去，万是千非愁杀人。
招友人游春::郑遨::难把长绳系日乌，芳时偷取醉工夫。任堆金璧磨星斗，买得花枝不老无。
宿洞庭::郑遨::月到君山酒半醒，朗吟疑有水仙听。无人识我真闲事，赢得高秋看洞庭。
题病僧寮::郑遨::佛前香印废晨烧，金锡当门照寂寥。童子不知师病困，报风吹折好芭蕉。
题霍山秦尊师::郑遨::老鹤玄猿伴采芝，有时长叹独移时。翠娥红粉浑如剑，杀尽世人人不知。
偶题 一::郑遨::似鹤如云一个身，不忧家国不忧贫。拟将枕上日高睡，卖与世间荣贵人。
偶题 二::郑遨::帆力劈开沧海浪，马蹄踏破乱山青。浮名浮利浓于酒，醉得人心死不醒。
景福中作::郑遨::闷见戈鋋匝四溟，恨无奇策救生灵。如何饮酒得长醉，直到太平时节醒。
题中条静观::郑遨::松顶留衣上玉霄，永传异迹在中条。不知揖遍诸仙否，欲请还丹问昨宵。
示守庚申众::程紫霄::不守庚申亦不疑，此心长与道相依。玉皇已自知行止，仁汝三彭说是非。
参同契明镜图诀诗二首 一::彭晓::造化潜施迹莫穷，簇成真诀指蒙童。三篇秘列八环内，万象门开一镜中。离女驾龙为木婿，坎男乘虎作金翁。同人好道宜精究，究得长生路便通。
参同契明镜图诀诗二首 二::彭晓::至道希夷妙且深，烧丹先认大还心。日爻阴耦生真汞，月卦阳奇产正金。女妊朱砂男孕雪，北藏荧惑丙含壬。两端指的铅金祖，莫向诸般取次寻。
呈锺离云房::吕岩::生在儒家遇太平，悬缨重滞布衣轻。谁能世上争名利，臣事玉皇归上清。
献郑思远施真人二仙::吕岩::万劫千生到此生，此生身始觉飞轻。抛家别国云山外，炼魄全魂日月精。比见至人论九鼎，欲穷大药访三清。如今获遇真仙面，紫府仙扉得姓名。
得火龙真人剑法::吕岩::昔年曾遇火龙君，一剑相传伴此身。天地山河从结沫，星辰日月任停轮。须知本性绵多劫，空向人间历万春。昨夜锺离传一语，六天宫殿欲成尘。
七言 一::吕岩::周行独力出群伦，默默昏昏亘古存。无象无形潜造化，有门有户在乾坤。色非色际谁穷处，空不空中自得根。此道非从它外得，千言万语谩评论。
七言 二::吕岩::通灵一颗正金丹，不在天涯地角安。讨论穷经深莫究，登山临水杳无看。光明暗寄希夷顶，赫赤高居混沌端。举世若能知所寓，超凡入圣弗为难。
七言 三::吕岩::落魄红尘四十春，无为无事信天真。生涯只在乾坤鼎，活计惟凭日月轮。八卦气中潜至宝，五行光里隐元神。桑田改变依然在，永作人间出世人。
七言 四::吕岩::独处乾坤万象中，从头历历运元功。纵横北斗心机大，颠倒南辰胆气雄。鬼哭神号金鼎结，鸡飞犬化玉炉空。如何俗士寻常觅，不达希夷不可穷。
七言 五::吕岩::谁信华池路最深，非遐非迩奥难寻。九年采炼如红玉，一日圆成似紫金。得了永袪寒署逼，服之应免死生侵。劝君门外修身者，端念思惟此道心。
七言 六::吕岩::水府寻铅合火铅，黑红红黑又玄玄。气中生气肌肤换，精里含精性命专。药返便为真道士，丹还本是圣胎仙。出神入定虚华语，徒费功夫万万年。
七言 七::吕岩::九鼎烹煎九转砂，区分时节更无差。精神气血归三要，南北东西共一家。天地变通飞白雪，阴阳和合产金花。终期凤诏空中降，跨虎骑龙谒紫霞。
七言 八::吕岩::凭君子后午前看，一脉天津在脊端。金阙内藏玄谷子，玉池中坐太和官。只将至妙三周火，炼出通灵九转丹。直指几多求道者，行藏莫离虎龙滩。
七言 九::吕岩::返本还元道气平，虚非形质转分明。水中白雪微微结，火里金莲渐渐生。圣汞论时非有体，真铅穷看亦无名。吾今为报修行者，莫向烧金问至精。
七言 十::吕岩::安排鼎灶炼玄根，进退须明卯酉门。绕电奔云飞日月，驱龙走虎出乾坤。一丸因与红颜驻，九转能烧白发痕。此道幽微知者少，茫茫尘世与谁论。
七言 十一::吕岩::醍醐一盏诗一篇，暮醉朝吟不记年。乾马屡来游九地，坤牛时驾出三天。白龟窟里夫妻会，青凤巢中子母圆。提挈灵童山上望，重重叠叠是金钱。
七言 十二::吕岩::认得东西木与金，自然炉鼎虎龙吟。但随天地明消息，方识阴阳有信音。左掌南辰攀鹤羽，右擎北极剖龟心。神仙亲口留斯旨，何用区区向外寻。
七言 十三::吕岩::一本天机深更深，徒言万劫与千金。三冬大热玄中火，六月霜寒表外阴。金为浮来方见性，木因沈后始知心。五行颠倒堪消息，返本还元在己寻。
七言 十四::吕岩::虎将龙军气宇雄，佩符持甲去匆匆。铺排剑戟奔如电，罗列旌旗疾似风。活捉三尸焚鬼窟，生禽六贼破魔宫。河清海晏乾坤净，世世安居道德中。
七言 十五::吕岩::我家勤种我家田，内有灵苗活万年。花似黄金苞不大，子如白玉颗皆圆。栽培全赖中宫土，灌溉须凭上谷泉。直候九年功满日，和根拔入大罗天。
七言 十六::吕岩::寻常学道说黄芽，万水千山觅转差。有畛有园难下种，无根无脚自开花。九三鼎内烹如酪，六一炉中结似霞。不日成丹应换骨，飞升遥指玉皇家。
七言 十七::吕岩::四六关头路坦平，行人到此不须惊。从教犊驾轰轰转，尽使羊车轧轧鸣。渡海经河稀阻滞，上天入地绝欹倾。功成直入长生殿，袖出神珠彻夜明。
七言 十八::吕岩::九六相交道气和，河车昼夜迸金波。呼时一一关头转，吸处重重脉上摩。电激离门光海岳，雷轰震户动婆娑。思量此道真长远，学者多迷溺爱河。
七言 十九::吕岩::金丹不是小金丹，阴鼎阳炉里面安。尽道东山寻汞易，岂知西海觅铅难。玄珠窟里行非远，赤水滩头去便端。认得灵竿真的路，何劳礼月步星坛。
七言 二十::吕岩::古今机要甚分明，自是众生力量轻。尽向有中寻有质，谁能无里见无形。真铅圣汞徒虚费，玉室金关不解扃。本色丹瓢推倒后，却吞丸药待延龄。
七言 二十一::吕岩::浮名浮利两何堪，回首归山味转甘。举世算无心可契，谁人更与道相参。寸犹未到甘谈尺，一尚难明强说三。经卷葫芦幷拄杖，依前担入旧江南。
七言 二十二::吕岩::本来无作亦无行，行着之时是妄情。老氏语中犹未决，瞿昙言下更难明。灵竿有节通天去，至药无根得地生。今日与君无吝惜，功成只此是蓬瀛。
七言 二十三::吕岩::解将火种种刀圭，火种刀圭世岂知。山上长男骑白马，水边少女牧乌龟。无中出有还丹象，阴里生阳大道基。颠倒五行凭匠手，不逢匠手莫施为。
七言 二十四::吕岩::三千余法论修行，第一烧丹路最亲。须是坎男端的物，取他离女自然珍。烹成不死砂中汞，结出长生水里银。九转九还功若就，定将衰老返长春。
七言 二十五::吕岩::欲种长生不死根，再营阴魄及阳魂。先教玄母归离户，后遣空王镇坎门。虎到甲边风浩浩，龙居庚内水温温。迷途争与轻轻泄，此理须凭达者论。
七言 二十六::吕岩::闭目存神玉户观，时来火候递相传。云飞海面龙吞汞，风击岩巅虎伏铅。一旦炼成身内宝，等闲探得道中玄。刀圭饵了丹书降，跳出尘笼上九天。
七言 二十七::吕岩::千日功夫不暂闲，河车搬载上昆山。虎抽白汞安炉里，龙发红铅向鼎间。仙府记名丹已熟，阴司除籍命应还。彩云捧足归何处，直入三清谢圣颜。
七言 二十八::吕岩::解匹真阴与正阳，三年功满结成霜。神龟出入庚辛位，丹凤翺翔甲乙方。九鼎先辉双瑞气，三元中换五毫光。尘中若有同机者，共住烟霄不死乡。
七言 二十九::吕岩::修生一路就中难，迷者徒将万卷看。水火均平方是药，阴阳差互不成丹。守雌勿失雄方住，在黑无亏白自干。认得此般真妙诀，何忧风雨妒衰残。
七言 三十::吕岩::才吞一粒便安然，十二重楼九曲连。庚虎循环餐绛雪，甲龙夭乔迸灵泉。三三上应三千日，九九中延九万年。须得有缘方可授，未曾轻泄与人传。
七言 三十一::吕岩::谁知神水玉华池，中有长生性命基。运用须凭龙与虎，抽添全藉坎兼离。晨昏点尽黄金粉，顷刻修成玉石脂。斋戒饵之千日后，等闲轻举上云梯。
七言 三十二::吕岩::九天云净鹤飞轻，衔简翩翩别太清。身外红尘随意换，炉中白石立时成。九苞凤向空中舞，五色云从足下生。回首便归天上去，愿将甘雨救焦氓。
七言 三十三::吕岩::婴儿迤逦降瑶阶，手握玄珠直下来。半夜紫云披素质，几回赤气掩桃腮。微微笑处机关转，拂拂行时户牖开。此是吾家真一子，庸愚谁敢等闲猜。
七言 三十四::吕岩::水得天符下玉都，三千日里积功夫。祷祈天地开金鼎，收拾阴阳锁玉壶。便觉凡躯能变化，深知妙道不虚图。时来试问尘中叟，这个玄机世有无。
七言 三十五::吕岩::谁识寰中达者人，生平解法水中银。一条拄杖撑天地，三尺昆吾斩鬼神。大醉醉来眠月洞，高吟吟去傲红尘。自从悟里终身后，赢得蓬壶永劫春。
七言 三十六::吕岩::红炉迸溅炼金英，一点灵珠透室明。摆动乾坤知道力，逃移生死见功程。逍遥四海留踪迹，归去三清立姓名。直上五云云路稳，紫鸾朱凤自来迎。
七言 三十七::吕岩::时人若要学长生，先是枢机昼夜行。恍惚中间专志气，虚无里面固元精。龙交虎战三周毕，兔走乌飞九转成。炼出一炉神圣药，五云归去路分明。
七言 三十八::吕岩::亦无得失亦无言，动即施功静即眠。驱遣赤牛耕宇宙，分张玉粒种山川。栽培不惮劳千日，服食须知活万年。今日示君君好信，教君见世作神仙。
七言 三十九::吕岩::不须两两与三三，只在昆仑第一岩。逢润自然情易伏，遇炎常恐性难降。有时直入三元户，无事还归九曲江。世上有人烧得住，寿齐天地更无双。
七言 四十::吕岩::本末无非在玉都，亦曾陆地作凡夫。吞金食气先从有，悟理归真便入无。水火自然成既济，阴阳和合自相符。炉中炼出延年药，溟渤从教变复枯。
七言 四十一::吕岩::无名无利任优游，遇酒逢歌且唱酬。数载未曾经圣阙，千年唯只在仙州。寻常水火三回进，真个夫妻一处收。药就功成身羽化，更抛尘坌出凡流。
七言 四十二::吕岩::杳杳冥冥莫问涯，雕虫篆刻道之华。守中绝学方知奥，抱一无言始见佳。自有物如黄菊蘂，更无色似碧桃花。休将心地虚劳用，煮铁烧金转转差。
七言 四十三::吕岩::还丹功满未朝天，且向人间度有缘。拄杖两头担日月，葫芦一个隐山川。诗吟自得闲中句，酒饮多遗醉后钱。若问我修何妙法，不离身内汞和铅。
七言 四十四::吕岩::半红半黑道中玄，水养真金火养铅。解接往年三寸气，还将运动一周天。烹煎尽在阴阳力，进退须凭日月权。只此功成三岛外，稳乘鸾凤谒诸仙。
七言 四十五::吕岩::返本还元已到干，能升能降号飞仙。一阳生是兴功日，九转周为得道年。炼药但寻金里水，安炉先立地中天。此中便是还丹理，不遇奇人誓莫传。
七言 四十六::吕岩::飞龙九五已升天，次第还当赤帝权。喜遇汞珠凝正午，幸逢铅母结重玄。狂猿自伏何须炼，野马亲调不着鞭。炼就一丸天上药，顿然心地永刚坚。
七言 四十七::吕岩::举世何人悟我家，我家别是一荣华。盈箱贮积登仙录，满室收藏伏火砂。顿饮长生天上酒，常栽不死洞中花。凡流若问吾生计，遍地纷纷五彩霞。
七言 四十八::吕岩::津能充渴气充粮，家住三清玉帝乡。金鼎炼来多外白，玉虚烹处彻中黄。始知青帝离宫住，方信金精水府藏。流俗要求玄妙理，参同契有两三行。
七言 四十九::吕岩::紫诏随鸾下玉京，元君相命会三清。便将金鼎丹砂饵，时拂霞衣驾鹤行。天上双童持珮引，月中娇女执幡迎。此时功满参真后，始信仙都有姓名。
七言 五十::吕岩::修修修得到乾乾，方号人间一醉仙。世上光阴催短景，洞中花木任长年。形飞峭壁非凡骨，神在玄宫别有天。唯愿先生频一顾，更玄玄外问玄玄。
七言 一::吕岩::金丹一粒定长生，须得真铅炼甲庚。火取南方赤凤髓，水求北海黑龟精。鼎追四季中央合，药遣三元八卦行。斋戒兴功成九转，定应入口鬼神惊。
七言 二::吕岩::功满来来际会难，又闻东去上仙坛。杖头春色一壶酒，顶上云攒五岳冠。饮酒龟儿人不识，烧山符子鬼难看。先生去后身须老，乞与贫儒换骨丹。
七言 三::吕岩::碧潭深处一真人，貌似桃花体似银。鬓发未斑缘有术，红颜不老为通神。蓬莱要去如今去，架上黄衣化作云。任彼桑田变沧海，一丸丹药定千春。
七言 四::吕岩::炉养丹砂鬓不斑，假将名利住人间。已逢志士传神药，又喜同流动笑颜。老子道经分付得，少微星许共相攀。幸蒙上士甘捞摝，处世输君一个闲。
七言 五::吕岩::谁解长生似我哉，炼成真气在三台。尽知白日升天去，刚逐红尘下世来。黑虎行时倾雨露，赤龙耕处产琼瑰。只吞一粒金丹药，飞入青霄更不回。
七言 六::吕岩::乱云堆里表星都，认得深藏大丈夫。绿酒醉眠闲日月，白蘋风定钓江湖。长将气度随天道，不把言词问世徒。山水路遥人不到，茅君消息近知无。
七言 七::吕岩::鹤为车驾酒为粮，为恋长生不死乡。地脉尚能缩得短，人年岂不展教长。星辰往往壶中见，日月时时衲里藏。若欲时流亲得见，朝朝不离水银行。
七言 八::吕岩::灵芝无种亦无根，解饮能餐自返魂。但得烟霞供岁月，任他乌兔走乾坤。婴儿只恋阳中母，姹女须朝顶上尊。一得不回千古内，更无冢墓示儿孙。
七言 九::吕岩::世上何人会此言，休将名利挂心田。等闲倒尽十分酒，遇兴高吟一百篇。物外烟霞为伴侣，壶中日月任婵娟。他时功满归何处，直驾云车入洞天。
七言 十::吕岩::玄门帝子坐中央，得算明长感玉皇。枕上山河和雨露，笛中日月混潇湘。坎男会遇逢金女，离女交腾嫁木郎。真个夫妻齐守志，立教牵惹在阴阳。
七言 十一::吕岩::遥指高峰笑一声，红霞紫雾面前生。每于廛市无人识，长到山中有鹤行。时弄玉蟾驱鬼魅，夜煎金鼎煮琼英。他时若赴蓬莱洞，知我仙家有姓名。
七言 十二::吕岩::堪笑时人问我家，杖担云物惹烟霞。眉藏火电非他说，手种金莲不自夸。三尺焦桐为活计，一壶美酒是生涯。骑龙远出游三岛，夜久无人玩月华。
七言 十三::吕岩::九曲江边坐卧看，一条长路入天端。庆云捧拥朝丹阙，瑞气裴回起白烟。铅汞此时为至药，坎离今日结神丹。功能济命长无老，只在人心不是难。
七言 十四::吕岩::玄门玄理又玄玄，不死根元在汞铅。知是一般真个术，调和六一也同天。玉京山上羊儿闹，金水河中石虎眠。妙要能生觉本体，勤心到处自如然。
七言 十五::吕岩::公卿虽贵不曾酬，说着仙乡便去游。为讨石肝逢蜃海，因寻甜雪过瀛州。山川醉后壶中放，神鬼闲来匣里收。据见目前无个识，不如杯酒混凡流。
七言 十六::吕岩::曾邀相访到仙家，忽上昆仑宴月华。玉女控拢苍獬豸，山童提挈白虾蟆。时斟海内千年酒，惯摘壶中四序花。今在人寰人不识，看看挥袖入烟霞。
七言 十七::吕岩::火种丹田金自生，重重楼阁自分明。三千功行百旬见，万里蓬莱一日程。羽化自应无鬼录，玉都长是有仙名。今朝得赴瑶池会，九节幢幡洞里迎。
七言 十八::吕岩::因看崔公入药镜，令人心地转分明。阳龙言向离宫出，阴虎还于坎位生。二物会时为道本，五方行尽得丹名。修真道士如知此，定跨赤龙归玉清。
七言 十九::吕岩::浮生不实为轻忽，衲服深藏奇异骨。非是尘中不染尘，焉得物外通无物。共语难兮情兀兀，独自行时轻拂拂。一点刀圭五彩生，飞丹走入神仙窟。
七言 二十::吕岩::莫怪爱吟天上诗，盖缘吟得世间稀。惯餐玉帝宫中饭，曾著蓬莱洞里衣。马踏日轮红露卷，凤衔月角擘云飞。何时再控青丝辔，又掉金鞭入紫微。
七言 二十一::吕岩::黄芽白雪两飞金，行即高歌醉即吟。日月暗扶君甲子，乾坤自与我知音。精灵灭迹三清剑，风雨腾空一弄琴。的当南游归甚处，莫交鹤去上天寻。
七言 二十二::吕岩::云鬓双明骨更轻，自言寻鹤到蓬瀛。日论药草皆知味，问著神仙自得名。簪冷夜龙穿碧洞，枕寒晨虎卧银城。来春又拟携筇去，为忆轩辕海上行。
七言 二十三::吕岩::龙精龟眼两相和，丈六男儿不奈何。九盏水中煎赤子，一轮火内养黄婆。月圆自觉离天网，功满方知出地罗。半醉好吞龙凤髓，劝君休更认弥陀。
七言 二十四::吕岩::强居此境绝知音，野景虽多不合吟。诗句若喧卿相口，姓名还动帝王心。道袍薜带应慵挂，隐帽皮冠尚懒簪。除此更无余个事，一壶村酒一张琴。
七言 二十五::吕岩::华阳山里多芝田，华阳山叟复延年。青松岩畔攀高干，白云堆里饮飞泉。不寒不热神荡荡，东来西去气绵绵。三千功满好归去，休与时人说洞天。
七言 二十六::吕岩::天生不散自然心，成败从来古与今。得路应知能出世，迷途终是任埋沈。身边至药堪攻炼，物外丹砂且细寻。咫尺洞房仙景在，莫随波浪没光阴。
七言 二十七::吕岩::自隐玄都不记春，几回沧海变成尘。玉京殿里朝元始，金阙宫中拜老君。闷即驾乘千岁鹤，闲来高卧九重云。我今学得长生法，未肯轻传与世人。
七言 二十八::吕岩::北帝南辰掌内观，潜通造化暗相传。金槌袖里居元宅，玉户星宫降上玄。举世尽皆寻此道，谁人空里得玄关。明明道在堪消息，日月滩头去又还。
七言 二十九::吕岩::日影元中合自然，奔雷走电入中原。长驱赤马居东殿，大启朱门泛碧泉。怒拔昆吾歌圣化，喜陪孤月贺新年。方知此是生生物，得在仁人始受传。
七言 三十::吕岩::六龙齐驾得升干，须觉潜通造化权。真道每吟秋月澹，至言长运碧波寒。昼乘白虎游三岛，夜顶金冠立古坛。一载已成千岁药，谁人将袖染尘寰。
七言 三十一::吕岩::五岳滩头景象新，仁人方达杳冥身。天纲运转三元净，地脉通来万物生。自晓谷神通此道，谁将理性欲修真。明明说向中黄路，霹雳声中自得神。
七言 三十二::吕岩::欲陪仙侣得身轻，飞过蓬莱彻上清。朱顶鹤来云外接，紫鳞鱼向海中迎。姮娥月桂花先吐，王母仙桃子渐成。下瞰日轮天欲晓，定知人世久长生。
七言 三十三::吕岩::四海皆忙几个闲，时人口内说尘缘。知君有道来山上，何似无名住世间。十二楼台藏秘诀，五千言内隐玄关。方知鼎贮神仙药，乞取刀圭一粒看。
七言 三十四::吕岩::割断繁华掉却荣，便从初得是长生。曾于锦水为蝉蜕，又向蓬莱别姓名。三住住来无否泰，一尘尘在世人情。不知功满归何处，直跨虬龙上玉京。
七言 三十五::吕岩::当年诗价满皇都，掉臂西归是丈夫。万顷白云独自有，一枝丹桂阿谁无。闲寻渭曲渔翁引，醉上莲峰道士扶。他日与君重际会，竹溪茅舍夜相呼。
七言 三十六::吕岩::金锤灼灼舞天阶，独自骑龙去又来。高卧白云观日窟，闲眠秋月擘天开。离花片片乾坤产，坎蘂翻翻造化栽。晚醉九岩回首望，北邙山下骨皑皑。
七言 三十七::吕岩::结交常与道情深，日日随他出又沈。若要自通云外鹤，直须勤炼水中金。丹成只恐乾坤窄，饵了宁忧疾患侵。未去瑶台犹混世，不妨杯酒喜闲吟。
七言 三十八::吕岩::因携琴剑下烟萝，何幸今朝喜暂过。貌相本来犹自可，针医偏更效无多。仙经已读三千卷，古法曾持十二科。些小道功如不信，金堦舍手试看么。
七言 四十::吕岩::铁镜烹金火满空，碧潭龙卧夕阳中。麒麟意合乾坤地，獬豸机关日月东。三尺剑横双水岸，五丁冠顶百神宫。闲铺羽服居仙窟，自著金莲造化功。
七言 四十一::吕岩::随缘信业任浮沈，似水如云一片心。两卷道经三尺剑，一条藜杖七弦琴。壶中有药逢人施，腹内新诗遇客吟。一嚼永添千载寿，一丸丹点一斤金。
七言 四十二::吕岩::琴剑酒碁龙鹤虎，逍遥落托永无忧。闲骑白鹿游三岛，闷驾青牛看十洲。碧洞远观明月上，青山高隐彩云流。时人若要还如此，名利浮华即便休。
七言 四十三::吕岩::紫极宫中我自知，亲磨神剑剑还飞。先差玉子开南殿，后遣青龙入紫微。九鼎黄芽栖瑞凤，一躯仙骨养灵芝。蓬莱不是凡人处，只怕愚人泄世机。
七言 四十四::吕岩::向身方始出埃尘，造化功夫只在人。早使亢龙抛地网，岂知白虎出天真。绵绵有路谁留我，默默忘言自合神。击剑夜深归甚处，披星带月折麒麟。
七言 四十五::吕岩::春尽闲闲过落花，一回舞剑一吁嗟。常忧白日光阴促，每恨青天道路赊。本志不求名与利，元心只慕水兼霞。世间万种浮沈事，达理谁能似我家。
七言 四十六::吕岩::日为和解月呼丹，华夏诸侯肉眼看。仁义异如胡越异，世情难似泰衡难。八仙炼后锺神异，四海磨成照胆寒。笑指不平千万万，骑龙抚剑九重关。
七言 四十七::吕岩::别来洛汭六东风，醉眼吟情慵不慵。摆撼乾坤金剑吼，烹煎日月玉炉红。杖摇楚甸三千里，鹤翥秦烟几万重。为报晋成仙子道，再期春色会稽峰。
七言 四十八::吕岩::发头滴血眼如镮，吐气云生怒世间。争耐不平千古事，须期一诀荡凶顽。蛟龙斩处翻沧海，暴虎除时拔远山。为灭世情兼负义，剑光腥染点痕斑。
七言 四十九::吕岩::雨雪霏霏天已暮，金锺满劝抚焦桐。诗吟席上未移刻，剑舞筵前疾似风。何事行杯当午夜，忽然怒目便腾空。不知谁是亏忠孝，携个人头入坐中。
七言 五十::吕岩::未炼还丹且炼心，丹成方觉道元深。每留客有钱酤酒，谁信君无药点金。洞里风雷归掌握，壶中日月在胸襟。神仙事业人难会，养性长生自意吟。
七言 五十一::吕岩::铁牛耕地种金钱，刻石时童把贯穿。一粒粟中藏世界，二升铛内煮山川。白头老子眉垂地，碧眼胡儿手指天。若向此中玄会得，此玄玄外更无玄。
七言 五十二::吕岩::箕星昴宿下长天，凡景宁教不愕然。龙出水来鳞甲就，鹤冲天气羽毛全。尘中教化千人眼，世上人知尔雅篇。自是凡流福命薄，忍教微妙略轻传。
七言 五十三::吕岩::闲来掉臂入天门，拂袂徐徐撮彩云。无语下窥黄谷子，破颜平揖紫霞君。拟登瑶殿参金母，回访瀛洲看日轮。恰值嫦娥排宴会，瑶浆新熟味氤氲。
七言 五十四::吕岩::曾随刘阮醉桃源，未省人间欠酒钱。一领布裘权且当，九天回日却归还。凤茸袄子非为贵，狐白裘裳欲比难。只此世间无价宝，不凭火里试烧看。
七言 五十五::吕岩::因思往事却成憨，曾读仙经第十三。武氏死时应室女，陈王没后是童男。两轮日月从他载，九个山河一担担。尽日无人话消息，一壶春酒且醺酣。
七言 五十六::吕岩::垂袖腾腾傲世尘，葫芦携却数游巡。利名身外终非道，龙虎门前辨取真。一觉梦魂朝紫府，数年踪迹隐埃尘。华阴市内才相见，不是寻常卖药人。
七言 五十七::吕岩::万卷仙经三尺琴，刘安闻说是知音。杖头春色一壶酒，炉内丹砂万点金。闷里醉眠三路口，闲来游钓洞庭心。相逢相遇人谁识，只恐冲天没处寻。
七言 五十八::吕岩::曾战蚩尤玉座前，六龙高驾振鸣銮。如来车后随金鼓，黄帝旗傍戴铁冠。醉捋黑须三岛黯，怒抽霜剑十洲寒。轩辕世代横行后，直隐深岩久觅难。
七言 五十九::吕岩::头角苍浪声似钟，貌如冰雪骨如松。匣中宝剑时频吼，袖里金锤逞露风。会饮酒时为伴侣，能行诗句便参同。来年定赴蓬莱会，骑个生狞九色龙。
七言 六十::吕岩::神仙暮入黄金阙，将相门关白玉京。可是洞中无好景，为怜天下有众生。心琴际会闲随鹤，匣剑时磨待断鲸。进退两楹俱未应，凭君与我指前程。
七言 六十一::吕岩::九鼎烹煎一味砂，自然火候放童花。星辰照出青莲颗，日月能藏白马牙。七返返成生碧雾，九还还就吐红霞。有人夺得玄珠饵，三岛途中路不赊。
七言 六十二::吕岩::天生一物变三才，交感阴阳结圣胎。龙虎顺行阴鬼去，龟蛇逆往火龙来。婴儿日吃黄婆髓，姹女时餐白玉杯。功满自然居物外，人间寒署任轮回。
七言 六十三::吕岩::星辰聚会入离乡，日月盈亏助药王。三候火烧金鼎宝，五符水炼玉壶浆。乾坤反复龙收雾，卯酉相吞虎放光。入室用机擒捉取，一丸丹点体纯阳。
真人行巴陵市太守怒其不避使案吏具其罪真人曰须酒醒耳顷忽失之但留诗曰::吕岩::暂别蓬莱海上游，偶逢太守问根由。身居北斗星杓下，剑挂南宫月角头。道我醉来真个醉，不知愁是怎生愁。相逢何事不相认，却驾白云归去休。
仙乐侑席::吕岩::曾经天上三千劫，又在人间五百年。腰下剑锋横紫电，炉中丹焰起苍烟。才骑白鹿过苍海，复跨青牛入洞天。小技等闲聊戏尔，无人知我是真仙。
绝句 一::吕岩::捉得金晶固命基，日魂东畔月华西。于中炼就长生药，服了还同天地齐。
绝句 二::吕岩::莫怪瑶池消息稀，只缘尘事隔天机。若人寻得水中火，有一黄童上太微。
绝句 三::吕岩::混元海底隐生伦，内有黄童玉帝名。白虎神符潜姹女，灵元镇在七元君。
绝句 四::吕岩::三亩丹田无种种，种时须藉赤龙耕。曾将此种教人种，不解铅池道不生。
绝句 五::吕岩::闪灼虎龙神剑飞，好凭身事莫相违。传时须在乾坤力，便透三清入紫微。
绝句 六::吕岩::不用梯媒向外求，还丹只在体中收。莫言大道人难得，自是功夫不到头。
绝句 七::吕岩::饮酒须教一百杯，东浮西泛自梯媒。日精自与月华合，有个明珠走上来。
绝句 八::吕岩::不负三光不负人，不欺神道不欺贫。有人问我修行法，只种心田养此身。
绝句 九::吕岩::时人若拟去瀛洲，先过巍巍十八楼。自有电雷声震动，一池金水向东流。
绝句 十::吕岩::瓶子如金玉子黄，上升下降续神光。三元一会经年净，这个天中日月长。
绝句 十一::吕岩::学道须教彻骨贫，囊中只有五三文。有人问我修行法，遥指天边日月轮。
绝句 十二::吕岩::我自忘心神自悦，跨水穿云来相谒。不问黄芽肘后方，妙道通微怎生说。
绝句 十三::吕岩::肘传丹篆千年术，口诵黄庭两卷经。鹤观古坛松影里，悄无人迹户长扃。
绝句 十四::吕岩::独上高峰望八都，黑云散后月还孤。茫茫宇宙人无数，几个男儿是丈夫。
绝句 十五::吕岩::天下都游半日功，不须跨凤与乘龙。偶因博戏飞神剑，摧却终南第一峰。
绝句 十六::吕岩::朝游北越暮苍梧，袖里青虵胆气麤。三入岳阳人不识，朗吟飞过洞庭湖。
绝句 十七::吕岩::趯倒葫芦掉却琴，倒行直上卧牛岑。水飞石上迸如雪，立地看天坐地吟。
绝句 十八::吕岩::吾家本住在天齐，零落白云鏁石梯。来往八千消半日，依前归路不曾迷。
绝句 十九::吕岩::莲峰道士高且洁，不下莲宫经岁月。星辰夜礼玉簪寒，龙虎晓开金鼎热。
绝句 二十::吕岩::东山东畔忽相逢，握手丁宁语似钟。剑术已成君把去，有蛟龙处斩蛟龙。
绝句 二十一::吕岩::朝泛苍梧暮却还，洞中日月我为天。匣中宝剑时时吼，不遇同人誓不传。
绝句 二十二::吕岩::偎岩拍手葫芦舞，过岭穿云拄杖飞。来往八千须半日，金州南畔有松扉。
绝句 二十三::吕岩::养得儿形似我形，我身枯悴子光精。生生世世常如此，争似留神养自身。
绝句 二十四::吕岩::精养灵根气养神，此真之外更无真。神仙不肯分明说，迷了千千万万人。
绝句 二十五::吕岩::不事王侯不种田，日高犹自抱琴眠。起来旋点黄金买，不使人间作业钱。
绝句 二十六::吕岩::天涯海角人求我，行到天涯不见人。忠孝义慈行方便，不须求我自然真。
绝句 二十七::吕岩::莫道幽人一事无，闲中尽有静工夫。闭门清昼读书罢，扫地焚香到日晡。
绝句 二十八::吕岩::先生先生貌狞恶，拔剑当空气云错。连喝三回急急去，歘然空里人头落。
绝句 二十九::吕岩::剑起星奔万里诛，风雷时逐雨声麤。人头携处非人在，何事高吟过五湖。
绝句 三十::吕岩::麤眉卓竖语如雷，闻说不平便放杯。仗剑当空千里去，一更别我二更回。
绝句 三十一::吕岩::先生先生莫外求，道要人传剑要收。今日相逢江海畔，一杯村酒劝君休。
绝句 三十二::吕岩::庞眉鬬竖恶精神，万里腾空一踊身。背上匣中三尺剑，为天且示不平人。
徽宗斋会::吕岩::高谈阔论若无人，可惜明君不遇真。陛下问臣来日事，请看午未丙丁春。
七夕 一::吕岩::四海孤游一野人，两壶霜雪足精神。坎离二物君收得，龙虎丹行运水银。
七夕 二::吕岩::野人本是天台客，石桥南畔有旧宅。父子生来有两口，多好歌笙不好拍。
赠李德成::吕岩::九重天子寰中贵，五等诸侯门外尊。争似布衣狂醉客，不教性命属乾坤。
牧童::吕岩::草铺横野六七里，笛弄晚风三四声。归来饱饭黄昏后，不脱蓑衣卧月明。
潭州鹤会::吕岩::这回相见不无缘，满院风光小洞天。一剑当空又飞去，洞庭惊起老龙眠。
绍兴道会::吕岩::偶乘青帝出蓬莱，剑戟峥嵘遍九垓。我在目前人不识，为留一笠莫沉埋。
赠曹先生::吕岩::鹤不西飞龙不行，露干云破洞箫清。少年仙子说闲事，遥隔彩云闻笑声。
海上相逢赵同::吕岩::南宫水火吾须济，北阙夫妻我自媒。洞里龙儿娇郁律，山前童子喜徘徊。
题凤翔府天庆观::吕岩::得道年来八百秋，不曾飞剑取人头。玉皇未有天符至，且货乌金混世流。
剑画此诗于襄阳雪中::吕岩::岘山一夜玉龙寒，凤林千树梨花老。襄阳城里没人知，襄阳城外江山好。
洞庭湖君山颂::吕岩::午夜君山玩月回，西邻小圃碧莲开。天香风露苍华冷，云在青霄鹤未来。
秦州北山观留诗::吕岩::石池清水是吾心，刚被桃花影倒沉。一到邽山宫阙内，销闲澄虑七弦琴。
题永康酒楼::吕岩::鲸吸鳌吞数百杯，玉山谁起复谁颓。醒时两袂天风冷，一朵红云海上来。
宋朝张天觉为相之日有䍀缕道人及门求施公不知礼敬因戏问道人有何仙术荅以能捏土为香公请试为之须臾烟罢道人不见但留诗于案上云::吕岩::捏土为香事有因，世间宜假不宜真。皇朝宰相张天觉，天下云游吕洞宾。
赠陈处士::吕岩::青霄一路少人行，休话兴亡事不成。金榜因何无姓字，玉都必是有仙名。云归入海龙千尺，云满长空鹤一声。深谢宋朝明圣主，解书丹诏诏先生。
哭陈先生::吕岩::天网恢恢万象疏，一身亲到华山区。寒云去后留残月，春雪来时问太虚。六洞真人归紫府，千年鸾鹤老苍梧。自从遗却先生后，南北东西少丈夫。
化江南简寂观道士侯用晦磨剑::吕岩::欲整锋铓取惮劳，凌晨开匣玉龙嗥。手中气概冰三尺，石上精神虵一条。奸血默随流水尽，凶豪今逐渍痕消。削平浮世不平事，与尔相将上九霄。
熙宁元年八月十九日过湖州东林沈山用石榴皮写绝句于壁自号回山人::吕岩::西邻已富忧不足，东老虽贫乐有余。白酒酿来缘好客，黄金散尽为收书。
大云寺茶诗::吕岩::玉蘂一枪称绝品，僧家造法极功夫。兔毛瓯浅香云白，虾眼汤翻细浪俱。断送睡魔离几席，增添清气入肌肤。幽丛自落溪岩外，不肯移根入上都。
别诗二首 一::吕岩::无心独坐转黄庭，不逐时流入利名。救老只存真一气，修生长遣百神灵。朝朝炼液归琼垅，夜夜朝元养玉英。莫笑老人贫里乐，十年功满上三清。
别诗二首 二::吕岩::时人受气禀阴阳，均体乾坤寿命长。为重本宗能寿永，因轻元祖遂沦亡。三宫自有回流法，万物那无运用方。咫尺昆仑山上玉，几人知是药中王。
赠罗浮道士::吕岩::罗浮道士谁同流，草衣木食轻王侯。世间甲子管不得，壶里乾坤只自由。数着残棋江月晓，一声长啸海山秋。饮余回首话归路，遥指白云天际头。
宿州天庆观殿门留赠符离道士::吕岩::秋景萧条叶乱飞，庭松影里坐移时。云迷鹤驾何方去，仙洞朝元失我期。
题黄鹤楼石照::吕岩::黄鹤楼前吹笛时，白蘋红蓼满江湄。衷情欲诉谁能会，惟有清风明月知。
荅僧见::吕岩::三千里外无家客，七百年来云水身。行满蓬莱为别馆，道成瓦砾尽黄金。待宾榼里常存酒，化药炉中别有春。积德求师何患少，由来天地不私亲。
与潭州智度寺慧觉诗::吕岩::达者推心兼济物，圣贤传法不离真。请师开说西来意，七祖如今未有人。
参黄龙机悟后呈偈::吕岩::弃却瓢囊摵碎琴，如今不恋□中金。自从一见黄龙后，始觉从前错用心。
警世::吕岩::二八佳人体似酥，腰间仗剑斩凡夫。虽然不见人头落，暗里教君骨髓枯。
为贾师雄发明古铁镜::吕岩::手内青虵凌白日，洞中仙果艳长春。须知物外烟霞客，不是尘中磨镜人。
题全州道士蒋晖壁::吕岩::醉舞高歌海上山，天瓢承露结金丹。夜深鹤透秋空碧，万里西风一剑寒。
谒石守道::吕岩::高心休拟凤池游，朱绂银章宠已优。欲待祸来名欲灭，林泉养法预为谋。
题广陵妓屏二首 一::吕岩::嫫母西施共此身，可怜老少隔千春。他年鹤发鸡皮媪，今日玉颜花貌人。
题广陵妓屏二首 二::吕岩::花开花落两悲欢，花与人还事一般。开在枝间妨客折，落来地上请谁看。
题东都妓馆壁::吕岩::一吸鸾笙裂太清，绿衣童子步虚声。玉楼唤醒千年梦，碧桃枝上金鸡鸣。
崔中举进士游岳阳遇真人录沁园春词诘其姓名荐之李守排户而入惟见留诗于壁::吕岩::腹内婴儿养已成，且居廛市暂娱情。无端措大刚饶舌，却入白云深处行。
闲题::吕岩::独自行来独自坐，无限世人不识我。惟有城南老树精，分明知道神仙过。
山隐::吕岩::松枯石老水萦回，个里难教俗客来。抬眼试看山外景，纷纷风急障黄埃。
绝句 一::吕岩::息精息气养精神，精养丹田气养身。有人学得这般术，便是长生不死人。
绝句 二::吕岩::斗笠为帆扇作舟，五湖四海任遨游。大千沙界须臾至，石烂松枯经几秋。
绝句 三::吕岩::或为道士或为僧，混俗和光别有能。苦海翻成天上路，毘卢常照百千灯。
赠刘方处士::吕岩::六国愁看沉与浮，携琴长歗出神州。拟向烟霞煮白石，偶来城市见丹丘。受得金华出世术，期于紫府驾云游。年来摘得黄岩翠，琪树参差连地肺。露飘香陇玉苗滋，月上碧峰丹鹤唳。洞天消息春正深，仙路往还俗难继。忽因乘兴下白云，与君邂逅于尘世。尘世相逢开口希，共论太古同流志。瑶琴宝瑟与君弹，琼浆玉液劝我醉。醉中亦话兴亡事，云道总无珪组累。浮世短景倏成空，石火电光看即逝。韶年淑质曾非固，花面玉颜还作土。芳樽但继晓复昏，乐事不穷今与古。何如识个玄玄道，道在杳冥须细考。壶中一粒化奇物，物外千年功力奥。但能制得水中华，水火翻成金丹灶。丹就人间不久居，自有碧霄元命诰。玄洲旸谷悉可居，地寿天龄永相保。鸾车鹤驾逐云飞，迢迢瑶池应易到。耳闻争战还倾覆，眼见妍华成枯槁。唐家旧国尽荒芜，汉室诸侯空白草。蜉蝣世界实足悲，槿花性命莫迟迟。珠玑溢屋非为福，罗绮满箱徒自危。志士戒贪昔所重，达人忘欲宁自期。刘方刘方审听我，流光迅速如飞过。阴媱果决用心除，尸鬼因循为汝祸。八琼秘诀君自识，莫待铅空车又破。破车坏铅须震惊，直遇伯阳应不可。悠悠忧家复忧国，耗尽三田元宅火。咫尺玄关若要开，凭君自解黄金锁。
赠乔二郎::吕岩::与君相见皇都里，陶陶动便经年醉。醉中往往爱藏真，亦不为他名与利。劝君休恋浮华荣，直须奔走烟霞程。烟霞欲去如何去，先须肘后飞金晶。金晶飞到上宫里，上宫下宫通光明。当时玉汞涓涓生，奔归元海如雷声。从此夫妻相际会，欢娱踊跃情无外。水火都来两半间，卦候翻成地天泰。一浮一沈阳炼阴，阴尽方知此理深。到底根元是何物，分明只是水中金。乔公乔公急下手，莫逐乌飞兼兔走。何如修炼作真人，尘世浮生终不久。人道长生没得来，自古至今有有有。
句::吕岩::莫道神仙无学处，古今多少上升人。
题登真洞::张果::修成金骨炼归真，洞锁遗踪不计春。野草谩随青岭秀，闲花长对白云新。风摇翠筿敲寒玉，水激丹砂走素鳞。自是神仙多变异，肯教踪迹掩红尘。
见李白诗又吟::许宣平::一池荷叶衣无尽，两亩黄精食有余。又被人来寻讨著，移庵不免更深居。
对赵颍歌::朱子真::人间几日变桑田，谁识神仙洞里天。短促共知有□异，且须欢醉在生前。
荅从叔愈::韩湘::举世都为名利醉，伊予独向道中醒。他时定是飞升去，冲破秋空一点青。
赠樊夫人诗::裴航::向为胡越犹怀想，况遇天仙隔锦屏。傥若玉京朝会去，愿随鸾鹤入青冥。
题长安酒肆壁三绝句 一::锺离权::坐卧常携酒一壶，不教双眼识皇都。乾坤许大无名姓，疏散人中一丈夫。
题长安酒肆壁三绝句 二::锺离权::得道高僧不易逢，几时归去愿相从。自言住处连沧海，别是蓬莱第一峰。
题长安酒肆壁三绝句 三::锺离权::莫厌追欢笑语频，寻思离乱好伤神。闲来屈指从头数，得见清平有几人。
登杭州秦望山::马湘::太乙初分何处寻，空留历数变人心。九天日月移朝暮，万里山川换古今。风动水光吞远峤，雨添岚气没高林。秦皇谩作驱山计，沧海茫茫转更深。
又诗一首::马湘::昔日曾随魏伯阳，无端醉卧紫金床。东君谓我多情赖，罚向人间作酒狂。
又诗二首 一::马湘::省悟前非一息间，更抛闲事弃尘寰。徒夸美酒如琼液，休恋娇娥似玉颜。含笑谩教情面厚，多愁还使鬓毛斑。云中幸有堪归路，无限青山是我山。
又诗二首 二::马湘::何用烧丹学驻颜，闹非城市静非山。时人若觅长生药，对景无心是大还。
上盐城令述德诗::张辞::门风常有蕙兰馨，鼎族家传霸国名。容貌静悬秋月彩，文章高振海涛声。讼堂无事调琴轸，郡阁何妨醉玉觥。今日东渐桥下水，一条从此镇常清。
谢令学道诗::张辞::何用梯媒向外求，长生只合内中修。莫言大道人难得，自是行心不到头。
别令诗::张辞::张辞张辞自不会，天下经书在腹内。身即腾腾处世间，心即逍遥出天外。
寄杜光庭::张令问::试问朝中为宰相，何如林下作神仙。一壶美酒一炉药，饱听松风清昼眠。
上升歌::吴涵虚::玉皇有诏登仙职，龙吐云兮凤着力。眼前蓦地见楼台，异草奇花不可识。我向大罗观世界，世界即如指掌大。当时不为上升忙，一时提向瀛洲卖。
荅常学士::李梦符::罢修儒业罢修真，养拙藏愚春复春。到老不疏林里鹿，平生难见日边人。洞桃深处千林锦，岩雪铺时万草新。深谢名贤远相访，求闻难博凤为邻。
渔父引二首 一::李梦符::林寺钟声度远滩，半轮残月落山前。徐徐拨櫂却归湾，浪叠朝霞锦绣翻。
渔父引二首 二::李梦符::渔弟渔兄喜到来，波官赛却坐江隈。椰榆杓子木瘤杯，烂煮鲈鱼满案堆。
察考取状荅::李梦符::插花饮酒何妨事，樵唱渔歌不碍时。
荅高安宰::沈廷瑞::何须问我道成时，紫府清都自有期。手握药苗人不识，体含金骨俗争知。
垄穴遗诗::沈廷瑞::虚劳营殡玉山前，殡后那知已脱蝉。应是元神归洞府，更无遗魄在黄泉。灵台已得修真诀，尘世空留悟道篇。堪叹浮生今古事，北邙山下草芊芊。
大言诗::谭峭::线作长江扇作天，靸鞋抛向海东边。蓬莱信道无多路，只在谭生拄杖前。
句::谭峭::云外星霜如走电，世间娱乐似抛砖。
题茶陵县门::伊用昌::茶陵一道好长街，两畔栽柳不栽槐。夜后不闻更漏鼓，只听锤芒织草鞋。
题酒楼壁::伊用昌::此生生在此生先，何事从玄不复玄。已在淮南鸡犬后，而今便到玉皇前。
题游帷观真君殿后::伊用昌::日日祥云瑞气连，侬家应作大神仙。笔头洒起风雷力，剑下驱驰造化权。更与戎夷添礼乐，永教胡虏绝烽烟。列仙功业只如此，直上三清第一天。
留题阁皂观::伊用昌::花洞门前吠似雷，险声流断俗尘埃。雨喷山脚毒龙起，月照松梢孤鹤回。萝幕秋高添碧翠，画帘时卷到楼台。两坛诗客何年去，去后门关更不开。
湖南闯斋吟::伊用昌::谁人能识白元君，上士由来尽见闻。避世早空南火宅，植田高种北山云。鸡能抱卵心常听，蝉到成形壳自分。学取大罗些子术，免教松下作孤坟。
游溧阳霞泉寺限白字::许坚::近枕吴溪与越峰，前朝恩赐云泉额。竹林晴见雁塔高，石室曾栖几禅伯。荒碑字没莓苔深，古池香泛荷花白。客有经年别故林，落日啼猿情脉脉。
题茅山观::许坚::尝恨清风千载郁，洞天今得恣游遨。松楸一色古坛静，鸾鹤不来青汉高。茅氏井寒丹已化，玄宗碑断梦仍劳。分明有个长生路，休向红尘叹二毛。
题扇::许坚::哦吟但写胸中妙，饮酒能忘身后名。但愿长闲有诗酒，一溪风月共清明。
上徐舍人铉::许坚::几宵烟月锁楼台，欲寄侯门荐祢才。满面尘埃人不识，谩随流水出山来。
醉吟::许碏::阆苑花前是醉乡，踏翻王母九霞觞。群仙拍手嫌轻薄，谪向人间作酒狂。
赠酒店崔氏::张白::武陵城里崔家酒，地上应无天上有。南游道士饮一斗，卧向白云深洞口。
哭陆先生::张白::六亲恸哭还复苏，我笑先生泪个无。脱履定归天上去，空坟留入武陵图。
大丹诗四首 一::李浩::混沌未分我独存，包含四象立乾坤。还丹须向此中觅，得此方为至妙门。
大丹诗四首 二::李浩::煮石烹金炼太元，神仙不肯等闲传。人能认得其中理，夺尽乾坤造化权。
大丹诗四首 三::李浩::百首荒辞义亦深，因传同道决疑心。华池本是真神水，神水元来是白金。
大丹诗四首 四::李浩::取将白金为鼎器，鼎成潜伏汞来侵。汞入金鼎终年尽，产出灵砂似太阴。
自吟::徐钓者::曾见秦皇架石桥，海神忙迫涨惊潮。蓬莱隔海虽难到，直上三清却不遥。
醉吟::酒肆布衣::阳春时节天气和，万物芳盛人如何。素秋时节天地肃，荣秀丛林立衰促。有同人世当少年，壮心仪貌皆俨然。一旦形羸又发白，旧游空使泪连连。
又吟::酒肆布衣::有形皆朽孰不知，休吟春景与秋时。争如且醉长安酒，荣华零悴总奚为。
嫁女诗 三::嵩岳诸仙::八马回乘汗漫风，犹思往事憩昭宫。宴移玄圃情方洽，乐奏钧天曲未终。斜汉露凝残月冷，流霞杯泛曙光红。昆仑回首不知处，疑是酒酣魂梦中。
嫁女诗 四::嵩岳诸仙::一曲笙歌瑶水滨，曾留逸足驻征轮。人间甲子周千岁，灵境杯觞初一巡。玉兔银河终不夜，奇花好树镇长春。悄知碧海饶词句，歌向俗流疑误人。
嫁女诗 五::嵩岳诸仙::珠露金风下界秋，汉家陵树冷修修。当时不得仙桃力，寻作浮尘飘陇头。
嫁女诗 六::嵩岳诸仙::五十余年四海清，自亲丹药得长生。若言尽是仙桃力，看取神仙簿上名。
嫁女诗 七::嵩岳诸仙::月照骊山露泣花，似悲先帝早升遐。至今犹有长生鹿，时遶温泉望翠华。
嫁女诗 八::嵩岳诸仙::幽蓟烟尘别九重，贵妃汤殿罢歌钟。中宵扈从无全杖，大驾苍黄发六龙。妆匣尚留金翡翠，暖池犹浸玉芙蓉。荆榛一闭朝元路，唯有悲风吹晚松。
嫁女诗 十一::嵩岳诸仙::水晶帐开银烛明，风摇珠珮连云清。休匀红粉饰花态，早驾双鸾朝玉京。
嫁女诗 十二::嵩岳诸仙::三星在天银河回，人间曙色东方来。玉苗琼蕊亦宜夜，莫使一花冲晓开。
吟 一::芙蓉古丈夫　毛女::饵柏身轻叠嶂间，是非无意到尘寰。冠裳暂备论浮世，一饷云游碧落间。
吟 二::芙蓉古丈夫　毛女::谁知古是与今非，闲蹑青霞与翠微。箫管秦楼应寂寂，彩云空惹薜萝衣。
授炙毂子歌二首 二::希道::魄微入魂牝牡结，阳呴阴滋神鬼灭。千歌万赞皆未决，古往今来抛日月。
李泌庭黑石诗::隐者::神真炼形年未足，化为我子功相续。丞相瘗之刻玄玉，仙路何长死何促。
歌::蜀中酒阁道人::尾闾不禁沧溟竭，九转神丹都谩说。惟有班龙顶上珠，能补玉堂关下穴。
吟::章江书生::西去长沙东上船，思量此事已千年。长春殿掩无人扫，满眼梨花哭杜鹃。
示边洞元::萼岭书生::邂逅相逢萼岭边，对倾浮蚁共谈玄。拟将剑法亲传授，却为迷人未有缘。
西山吟::许大::自从明府归仙后，出入尘寰直至今。不是藏名混时俗，卖药沽酒要安心。
东洛货丹::许学士::三千功满去升天，一住人间数百年。华表他时却归日，沧溟应恐变桑田。
天关回到世吟::许学士::九霄云路奇哉险，曾把冲身入太和。今日东归浑似梦，望崖回首隔天波。
送青城丈人酒::紫微孙处士::深羡青城好洞天，白龙一觉已千年。铺云枕石长松下，朝退看书尽日眠。
送王懿昌酒::紫微孙处士::将知骨分到仙乡，酒饮金华玉液浆。莫道人间只如此，回头已是一年强。
送太乙真君酒::青城丈人::峨嵋仙府静沈沈，玉液金华莫厌斟。凡客欲知真一洞，剑门西北五云深。
送紫微处士酒::太乙真君::此中何必羡青城，玉树云栖不记名。闷即乘龙游紫府，北辰南斗逐君行。
题法云寺双桧::方壶居士::谢郎双桧绿于云，昏晓浓阴色未分。若并毫宫仙鹿迹，定知高峭不如君。
隋堤词::方壶居士::尝忆江都大业秋，曾随銮跸戏龙舟。伤心一觉兴亡梦，堤柳无情识世愁。
画地吟::太白山玄士::学得丹青数万年，人间几度变桑田。桑田虽变丹青在，谁向丹青合得仙。
货丹吟::邻道场人::寻仙何必三山上，但使神存九窍清。炼得绵绵元气定，自然不食亦长生。
度世古玄歌::无名氏::始青之下月与日，两半同升合为一。大如弹丸甘如蜜，出彼玉堂入金室，子若得之慎勿失。
鬻丹砂醉吟::刘道昌::心田但使灵芝长，气海常教法水朝。功满自然留不住，更将何物驭丹霄。
龟市告别::刘道昌::还丹功满气成胎，九百年来混俗埃。自此三山一归去，无因重到世间来。
摘紫芝::李太玄::偶游洞府到芝田，星月茫茫欲曙天。
玉女舞霓裳::李太玄::舞势随风散复收，歌声似磬韵还幽。千回赴节填词处，娇眼如波入鬓流。
玩月诗 一::曲龙山仙::曲龙桥顶玩瀛洲，凡骨空陪汗漫流。不假丹梯蹑霄汉，水晶盘冷桂花秋。
玩月诗 二::曲龙山仙::月砌瑶阶泉滴乳，玉箫催凤和烟舞。青城丈人何处游，玄鹤唳天云一缕。
玩月诗 三::曲龙山仙::造化天桥碧海东，玉轮还过辗晴虹。霓襟似拂瀛洲顶，颢气潜消橐籥中。
玩月诗 四::曲龙山仙::危桥横石架云端，跨鹿登临景象宽。颢魄洗烟澄碧落，桂花低拂玉簪寒。
句::陈复休::夜坐空庭月色微，一树寒梅发两枝。
句::郑冠卿::不缘过去行方便，安得今朝会碧虚。
句::伊梦昌::惟有松杉空弄月，更无云鹤暗迷人。露凝金盏滴残酒，檀点佳人喷异香。
与薛昭合婚诗 一::张云容::脸花不绽几含幽，今夕阳春独换秋。我守孤灯无白日，寒云陇上更添愁。
与薛昭合婚诗 二::张云容::幽谷啼莺整羽翰，犀沈玉冷自长叹。月华不向扃泉户，露滴松枝一夜寒。
与薛昭合婚诗 三::张云容::韶光不见分成尘，曾饵金丹忽有神。不意薛生携旧律，独开幽谷一枝春。
与薛昭合婚诗 四::张云容::误入宫垣漏网人，月华静洗玉阶尘。自疑飞到蓬莱顶，琼艳三枝半夜春。
歌::戚逍遥::笑看沧海欲成尘，王母花前别众真。千岁却归天上去，一心珍重世间人。
锦城春望::卓英英::和风装点锦城春，细雨如丝压玉尘。漫把诗情访奇景，艳花浓酒属闲人。
理笙::卓英英::频倚银屏理凤笙，调中幽意起春情。因思往事成惆怅，不得缑山和一声。
游福感寺荅少年::卓英英::牡丹未及开时节，况是秋风莫近前。留待来年二三月，一枝和露压神仙。
荅玄士::卓英英::数载幽栏种牡丹，裹香包艳待神仙。神仙既有丹青术，携取何妨入洞天。
和卓英英锦城春望::眉娘::蚕市初开处处春，九衢明艳起香尘。世间总有浮华事，争及仙山出世人。
和卓英英理笙::眉娘::但于闺阁熟吹笙，太白真仙自有情。他日丹霄骖白凤，何愁子晋不闻声。
太白山玄士画地吟::眉娘::学得丹青数万年，人间几度变桑田。桑田虽变丹青在，谁向丹青合得仙。
张郁洛川沿步吟::洛川仙女::浮生如梦能几何，浮生复更忧患多。无人与我长生术，洛川春日且长歌。
题玉壶赠元柳二子::南溟夫人::来从一叶舟中来，去向百花桥上去。若到人间扣玉壶，鸳鸯自解分明语。
仙诗五首 一::吴清妻::道启真心觉渐清，天教绝粒应精诚。云外仙歌笙管合，花间风引步虚声。
仙诗五首 二::吴清妻::□□□□□□□，□君隐处当一星。□□莲花山头饭，黄精仙人掌上经。
仙诗五首 三::吴清妻::飞鸟莫到人莫攀，一隐十年不下山。袖中短书谁为达，华山道士卖药还。
仙诗五首 四::吴清妻::日落焚香坐醮坛，庭花露湿渐更阑。净水仙童调玉液，春宵羽客化金丹。
仙诗五首 五::吴清妻::摄念精思引彩霞，焚香虚室对烟花。道合云霄游紫府，湛然真境瑞皇家。
赠封陟::上元夫人::谪居蓬岛别瑶池，春媚烟花有所思。为爱君心能洁白，愿操箕帚奉屏帏。
再赠::上元夫人::弄玉有夫皆得道，刘纲兼室尽登仙。君能仔细窥朝露，须逐云车拜洞天。
留别::上元夫人::萧郎不顾凤楼人，云涩回车泪脸新。愁想蓬瀛归去路，难窥旧苑碧桃春。
题寺廊柱 一::慈恩塔院女仙::皇子陂头好月明，忘却华筵到晓行。烟收山低翠黛横，折得荷花远恨生。
题寺廊柱 二::慈恩塔院女仙::湖水团团夜如镜，碧树红花相掩映。北斗阑干移晓柄，有似佳期常不定。
后土夫人::蜀宫群仙::偶引群仙到世间，熏风殿里醉华筵。等闲贪赏不归去，愁杀韦郎一觉眠。
王母::蜀宫群仙::沧海成尘几万秋，碧桃花发长春愁。
麻姑::蜀宫群仙::世间何事不潸然，得失人情命不延。适向蔡家厅上饮，回头已见一千年。
上元夫人::蜀宫群仙::思量往事一愁容，阿母曾邀到汉宫。城阙不存人不见，茂陵荒草恨无穷。
弄玉::蜀宫群仙::采凤飞来到禁闱，便随王母驻瑶池。如今记得秦楼上，偷见萧郎恼妾时。
太真::蜀宫群仙::春梦悠扬生下界，一堪成笑一堪悲。马嵬不是无情地，自遇蓬莱睡觉时。
与赵旭叩柱歌::青童::白云飘飘星汉斜，独行窈窕浮云车。仙郎独邀青童君，结情罗帐连心花。
题壁::观梅女仙::南枝向暖北枝寒。一种春花有两般，凭仗高楼莫吹笛。大家留取倚阑看。
歌::吴彩鸾::若能相伴陟仙坛，应得文箫驾彩鸾。自有绣襦幷甲帐，瑶台不怕雪霜寒。
临化绝句::王氏女::玩水登山无足时，诸仙频下听吟诗。此心不恋居人世，唯见天边双鹤飞。
赠华山游人 二::毛女正美::曾折松枝为宝栉，又编栗叶代罗襦。有时问却秦宫事，笑撚山花望太虚。
在紫霄夫人席上作::桃花夫人::昔时训子西河上，汉使经过问妾缘。自到仙山不知老，凡间唤作几千年。
荅孙玄照::王仙仙::鸳鸯相见不相随，笼里笼前整羽衣。但得他时人放去，水中长作一双飞。
孙玄照琴中歌赠王仙仙::王仙仙::相如曾作凤兮吟，昔被文君会此音。今日孤鸾还独语，痛哉仙子不弹琴。
临刑赋::杨损::圣主何曾识仲都，可嗟社稷在须臾。市东便是神仙窟，何必乘舟泛五湖。
赠僧::滕传胤::卓立不求名出家，长怀片志在青霞。今日英雄气冲盖，谁能久坐宝莲花。
郑锋宅神诗 一::滕传胤::浦口潮来初淼漫，莲舟摇飏采花难。春心不惬空归去，会待潮回更折看。
郑锋宅神诗 二::滕传胤::忽然湖上片云飞，不觉舟中雨湿衣。折得莲花浑忘却，空将荷叶盖头归。
与郑德璘奇遇诗 一::水府君::物触轻舟心自知，风恬烟静月光微。夜深江上解愁思，拾得红蕖香惹衣。
与郑德璘奇遇诗 二::水府君::纤手垂钩对水窗，红蕖秋色艳长江。既能解珮投交甫，更有明珠乞一双。
与郑德璘奇遇诗 三::水府君::湖面狂风且莫吹，浪花初绽月光微。沈潜暗想横波泪，得共鲛人相对垂。
与郑德璘奇遇诗 四::水府君::洞庭风软荻花秋，新没青娥细浪愁。泪滴白蘋君不见，月明江上有轻鸥。
与郑德璘奇遇诗 五::水府君::昔日江头菱芡人，蒙君数饮松醪春。活君家室以为报，珍重长沙郑德璘。
霅溪夜宴诗 五::水神::山势萦回水脉分，水光山色翠连云。四时尽入诗人咏，役杀吴兴柳使君。
霅溪夜宴诗 六::水神::渺渺烟波接九疑，几人经此泣江蓠。年年绿水青山色，不改重华南狩时。
霅溪夜宴诗 七::水神::浪阔波澄秋气凉，沈沈水殿夜初长。自怜休退五湖客，何幸追陪百谷王。香袅碧云飘几席，觥飞白玉艳椒浆。酒酣独泛扁舟去，笑入琴高不死乡。
霅溪夜宴诗 八::水神::珠光龙耀火燑燑，夜接朝云宴渚宫。凤管清吹凄极浦，朱弦间奏冷秋空。论心幸遇同归友，揣分惭无辅佐功。云雨各飞真境后，不堪波上起悲风。
荅郑生歌::湘中蛟女::溯青山兮江之隅，拖湘波兮袅绿裾。荷拳拳兮情未舒，匪同归兮将焉如。
郑生诗::湘中蛟女::情无垠兮水汤汤，怀佳期兮属三湘。
寄张无颇 一::广利王女::羞解明珰寻汉渚，但凭春梦访天涯。红楼日暮莺飞去，愁杀深宫落砌花。
寄张无颇 二::广利王女::燕语春泥堕锦筵，情愁无意整花钿。寒闺欹枕不成梦，香炷金炉自袅烟。
与崔渥冥会杂诗 一::湘妃庙::万里同心别九重，定知涉历此相逢。谁人翻向群峰路，不得苍梧徇玉容。
与崔渥冥会杂诗 二::湘妃庙::春鸟交交引思浓，岂期尘迹拜仙宫。鸾歌凤舞飘珠翠，疑是阳台一梦中。
与崔渥冥会杂诗 三::湘妃庙::鸾舆昔日出蒲关，一去苍梧更不还。若是不留千古恨，湘江何事竹犹斑。
与崔渥冥会杂诗 四::湘妃庙::愁闻黄鸟夜关关，沩汭春来有梦还。遗美代移刊勒绝，唯闻留得泪痕斑。
与崔渥冥会杂诗 五::湘妃庙::方承恩宠醉金杯，岂为干戈骤到来。亡国破家皆有恨，捧心无语泪苏台。
与崔渥冥会杂诗 六::湘妃庙::桃花流水两堪伤，洞口烟波月渐长。莫道仙家无别恨，至今垂泪忆刘郎。
与崔渥冥会杂诗 七::湘妃庙::泾阳平野草初春，遥望家乡泪滴频。当此不知多少恨，至今空忆在灵姻。
与崔渥冥会杂诗 八::湘妃庙::目断魂销正惘然，九疑山际路漫漫。何人知得心中恨，空有湘江竹万竿。
与崔渥冥会杂诗 九::湘妃庙::常说仙家事不同，偶陪花月此宵中。锦屏银烛皆堪恨，惆怅纱窗向晓风。
又湘妃诗四首 一::湘妃庙::渺渺三湘万里程，泪篁幽石助芳贞。孤云目断苍梧野，不得攀龙到玉京。
又湘妃诗四首 二::湘妃庙::碧杜红蘅缥渺香，冰丝弹月弄清凉。峰峦一一俱相似，九处堪疑九断肠。
又湘妃诗四首 三::湘妃庙::玉辇金根去不回，湘川秋晚楚弦哀。自从泣尽江蓠血，夜夜愁风怨雨来。
又湘妃诗四首 四::湘妃庙::少将风月怨平湖，见尽扶桑水到枯。相约杏花坛上去，画阑红子鬬摴蒲。
与何光远赠荅诗 一::明月潭龙女::檐上檐前燕语新，花开柳发自伤神。谁能将我相思意，说与江隈解佩人。
与何光远赠荅诗 二::明月潭龙女::坐久风吹绿绮寒，九天月照水精盘。不思却返沈潜去，为惜春光一夜欢。
与何光远赠荅诗 三::明月潭龙女::澹荡春光物象饶，一枝琼艳不胜娇。若能许解相思佩，何羡星天渡鹊桥。
与何光远赠荅诗 四::明月潭龙女::玉漏涓涓银汉清，鹊桥新架路初成。催妆既要裁篇咏，凤吹鸾歌早会迎。
与何光远赠荅诗 五::明月潭龙女::宝车辗驻彩云开，误到蓬莱顶上来。琼室既登花得折，永将凡骨逐风雷。
与何光远赠荅诗 六::明月潭龙女::负妾当时寤寐求，从兹粉面阻绸缪。宫空月苦瑶云断，寂寞巴江水自流。
寄紫盖阳居士::黄陵美人::落叶栖鸦掩庙扉，菟丝金缕旧罗衣。渡头明月好携手，独自待郎郎不归。
掷裴武公诗::介胄鬼::屡策羸骖历乱峋，丛岚映日昼如曛。长桥驾险浮天汉，危栈通岐触岫云。却念淮阴空得计，又嗟忠武不堪闻。废兴尽系前生数，休衒英雄勇冠军。
献元载::书生::城东城西旧居处，城里飞花乱如絮。海燕衔泥欲下来，屋里无人却飞去。
和崔侍御::尉佗::千岁荒台隳路隅，一烦太守重椒涂。感君拂拭意何极，赠尔美妇与明珠。
赠窦丞::刘溉::冥路杳杳人不知，不用苦说使人悲。喜得逢君传家信，后会茫茫何处期。
叙幽冤::郑琼罗::痛填心兮不能语，寸断肠兮诉何处。春生万物妾不生，更恨香魂不相遇。
诗::襄阳旅殡举人::流水涓涓芹努芽，织乌西飞客还家。荒村无人作寒食，殡宫空对棠棃花。
题少陵别墅::萧微::新构茅斋野涧东，松楸交影足悲风。人间岁月如流水，何事频行此路中。
赠张珽::郑适::昔为吟风啸月人，今为吟风啸月身。冢坏路边吟啸罢，安知今日又劳神。
西轩诗 四::甘露寺鬼::握里龙蛇纸上鸾，逡巡千幅不将难。顾云已往罗隐耄，更有何人逞笔端。
降巫诗::邵谒::青山山下少年郎，失意当时别故乡。惆怅不堪回首望，隔谿遥见旧书堂。
赠雷殿直。::石恪::衡阳去此正三年，一路程途甚坦然。深邃门墙三楚外，清风池馆五峰前。西边市井来商客，东岸汀洲簇钓船。公退只应无别事，朱陵后洞看神仙。
吟::九华山白衣::涧水潺潺声不绝，溪垅茫茫野花发。自去自来人不知，归时唯对空山月。
诗::田达诚借宅鬼::天然与我一灵通，还与人间事不同。要识吾家真姓字，天地南头一段红。
秋夜吟::长安中鬼::六街鼓歇行人绝，九衢茫茫室有月。九衢生人何劳劳，长安土尽槐根高。
题窗上诗::隔窗鬼::何人窗下读书声，南斗阑干北斗横。千里思家归不得，春风肠断石头城。
柱上诗::巴陵馆鬼::爷娘送我青枫根，不记青枫几回落。当时手刺衣上花，今日为灰不堪著。
题壁 一::崇圣寺鬼::禁烟佳节同游此，正值酴醿夹岸香。缅首十年前往事，强吟风景乱愁肠。
题壁 二::崇圣寺鬼::策马暂寻原上路，落花芳草尚依然。家亡国破一场梦，惆怅又逢寒食天。
赠马植::峡中白衣::截竹为筒作笛吹，凤凰池上凤凰飞。劳君更向黔南去，即是陶钧万类时。
题芭蕉叶上::张仁宝::寒食家家尽禁烟，野棠风坠小花钿。如今空有孤魂梦，半在嘉陵半锦川。
官坡馆联句::崔常侍::床头锦衾班复班，架上朱衣殷复殷。空庭朗月闲复闲，夜长路远山复山。
同鹿门少年马绍隆冥游诗 一::庞德公::千年故国岁华奔，一柱高台已断魂。唯有岘亭清夜月，与君长啸学苏门。
同鹿门少年马绍隆冥游诗 二::庞德公::高名宋玉遗闲丽，作赋兰成绝盛才。谁似辽东千岁鹤，倚天华表却归来。
赠夫二首 二::韦璜::早知离别切人心，悔作从来恩爱深。黄泉冥寞虽长逝，白日屏帷还重寻。
赠嫂::韦璜::赤心用尽为相知，虑后防前只定疑。案牍可申生节目，桃符虽圣欲何为。
劝学颂::智闲::出家修道莫求安，失念求安学道难。未得直须求大道，觉了无安无不安。
题幽州盘山七言（在幽州北）::李存勗::冲过浮云数千重，经霄始到最高峰。日出近观沧海水，斋时遥听梵天钟。千年松树巢仙鹤，五个盆池隐毒龙。下方乞食上方去，尘俗难寻道者踪。
抄逆刺占后题（题拟） 一::翟奉达::三端俱全大丈夫，六艺堂堂世上无。男儿不学读诗赋，恰似肥菜根尽枯。
抄逆刺占后题（题拟） 二::翟奉达::躯体堂堂六尺余，走笔横波纸上飞。执笔题篇须意用，后任将身选文知。
岳阳楼诗（题拟） 一::范质::烟容云态四溟蒙，州在波涛汹涌东。
答西蜀欧阳侍郎颂（题拟） 二::延沼::甘露台前靡不逢，免将明暗諕盲聋。当初贬着文殊处，笑杀寒山者老翁。
答西蜀欧阳侍郎颂（题拟） 三::延沼::密密堂堂触处周，都缘妄识提浮沤。三千多泽狂华掩，俊矣天然遇石头。
因僧问话有颂（二首） 一::延沼::万法虚无实际深，凝然妄肯绝踈亲。断常妙理修途者，镜像宜扶觉照频。
十玄谈（幷序） 转位::常察::披毛戴角入鄽来，优钵罗花火里开。烦恼海中为雨露，无明山上作云雷。镬汤炉炭吹教灭，剑树刀山喝使摧。金锁玄关留不住，行于异类且轮回。
再到东林寺::沈彬::十五年前还到此，池深苔藓树垂藤。重游数处心伤日，不见旧时头白僧。花有露含长夜月，殿无风动彻明灯。堪惊此去老又老，未有更来能不能。
萍乡春晚寓居（四首） 一::沈彬::向隅书剑坐销魂，心计艰难有泪痕。三月不寻花下路，一春常闭雨中门。闲时易得开书帙，贫手难求傍酒樽。三十无成今四十，翊周安汉意空存。
萍乡春晚寓居（四首） 二::沈彬::花替残红草绿深，江头闲事岂堪寻。云山忆后思藏迹，家国话来长痛心。战地血流犹未服，侯门心热更相歆。求归闲处无闲处。三纪兵戈犹至今。
萍乡春晚寓居（四首） 三::沈彬::黄鸟垂杨一两声，流年流去不胜情。已伤野径锁春色，空睡山窗愁月明。金山真堪沽酒散，山河到了为谁争。古人尽入平芜去，虚对冯唐夸后生。
题天申宫三首 二::宋维::中峰嘉树绿阴阴，洞里灵踪已遍寻。欲下山门又回首，数声清磬白云深。
句 一::孟宾于::吾祖幷州隔万山，吾家多难谪郴连。
偈::道恒::不要三乘要祖宗，三乘不要与君同。君今欲会通宗旨，后夜猿啼在乱峰。
缺题 一::王操::分飞南渡春风晚，却返家林旧业空。
歌 一::契此::只个心心心是佛，十方世界最灵物。纵横妙用可怜生，一切不如心真实。
歌 四::契此::非凡非圣复若乎，不彊分别圣情孤。无价心珠本圆净，凡是异相妄空呼。
偈 六::契此::由贪沦堕世波中，拾却贪嗔礼大雄。直截凡情无所得，圆明寂照汝心宗。
偈 八::契此::趣利求名空自忙，利名二字陷人坑。疾须返照娘生面，一片灵心是觉王。
偈 九::契此::圆觉灵明超太虚，目前万物不差殊。十方法界都包尽，惟有真如也太迂。
偈 十一::契此::关非内外绝中央，禅思宏深体大方。
偈 十三::契此::无生无死佛家风，不堕古今莫定踪。触处圆明常湛寂，龙华鸡足两无从。
于清风楼斋坐久举目忽睹日光豁然顿晓而有偈::师鼐::清风楼上赴官斋，此日平生眼豁开。方信普通年远事，不从葱岭带将来。
题罗昭谏新建小楼二绝 一::钱镠::结构叨凭柱石材，敢期幢盖此徘徊。阳春曲调高难和，尽日焚香倚隗台。
答僧问好晴好雨颂（题拟）::道怤::好晴好雨奇行持，若随语会落今时。谈玄只要尘中妙，得妙还同不惜伊。
谈体颂::道怤::体含众像像分明，离体含形形转精。清明妙净谁能弁，释迦掩室竭罗城。
偈 一::德谦::明招一拍和人希，此是真宗上妙机。石火瞥然何处去，朝生凤子合应知。
金鸡峰::延寿::松萝高镇夏长寒，透出群峰画恐难。造化功成彰五德，洞天云散露花冠。
蛾眉峰::延寿::盘空势险露岩根，深洞声寒落石泉。好是雨余江上见，水云僧出认西天。
永明山居诗（六十九首） 一::延寿::此事从来已绝疑，安然乐道合希夷。依山偶得还源旨，拂石闲题出格诗。水待冻开成细溜，薪从霜后拾枯枝。因兹永断攀缘意，誓与青松作老期。
永明山居诗（六十九首） 二::延寿::古树交盘簇径深，阒无人到为难寻。祇知算计千般事，谁解消停一点心。冻锁瀑声中夜断，云吞岳影半天沈。寒灯欲绝禅初起，透牖疏风触短襟。
永明山居诗（六十九首） 四::延寿::贪生养命事皆同，独坐闲居意颇慵。入夏驱驰巢树鹊，经春劳役探花蜂。石炉香尽寒灰薄，铁磬声微古绣浓。寂寂虚怀无一念，任从苍藓没行踪。
永明山居诗（六十九首） 六::延寿::达来何处更追寻，放旷谁论古与今。风带泉声流谷口，云和山影落潭心。资身自有衣中宝，济世谁藏室内金。策杖偶来林下坐，鸟声相和唱圆音。
永明山居诗（六十九首） 七::延寿::事多兴废莫持论，唯有禅宗理可尊。似讷始平分别路，如愚方塞是非门。刳肠祇为生灵智，剖舌多因强语言。争似息机高卧客，年来年去道长存。
永明山居诗（六十九首） 八::延寿::碧峤经年常寂寂，更无闲事可相于。超伦每效高僧行，得力难忘古佛书。落叶乱渠凭水荡，浮云翳月倩风除。方知懒与真空合，一衲闲披憩旧庐。
永明山居诗（六十九首） 九::延寿::幽斋独坐绝参详，兀尔何如骤世忙。拯济终凭宏愿力，安闲须得守愚方。柴门半掩花空落，苔径虚踪草自荒。最好静中无一事，翛然唯得道芽长。
永明山居诗（六十九首） 十::延寿::旷然不被兴亡坠，豁尔难教宠辱惊。鼓角城遥无伺候，轮蹄路绝免逢迎。暖眠纸帐茅堂密，稳坐蒲团石面平。祇有此途为上策。更无余事可关情。
永明山居诗（六十九首） 十二::延寿::言行相应宜此地，空谈大隐也无端。升沈歧路非他得，生熟根机且自看。瞋火微烟还渐息，贪泉余润亦消干。平生正直须甘取，虚幻门中莫自瞒。
永明山居诗（六十九首） 十四::延寿::进退应须与智论，浮萍自在为无根。扫门何太抛途辙，解珮犹能弃渥恩。草径旋封迷旧迹，苔阶乱织露新痕。不唯此景供游赏。无限烟萝尽一吞。
永明山居诗（六十九首） 十五::延寿::尘网休重织是非，冥心何不合玄微。庄周梦里多迷旨，惠子渔中少见机。拶路古松和冻折，盘空枯叶带霜飞。一言可达知音者，还得从吾此路归。
永明山居诗（六十九首） 十七::延寿::松萝闲锁一身孤，履道安禅是密谟。借问野云谁断续，思量春草自荣枯。多见异兽心堪伏，来惯幽禽不用呼。万物尽从成熟得，莫教容易丧工夫。
永明山居诗（六十九首） 十八::延寿::平生初志已酬之，怀抱怡然寂有归。古帙懒开缘得意，幽房长闭为忘机。数行鸟阵连云没，一带泉声隔岭微。道合古今浑总是，何须更虑昔年非。
永明山居诗（六十九首） 十九::延寿::青山一坐万缘休，努力应须与古俦。散诞襟怀因绝趣，消疏活计为无求。花明小砌和春月，松暗前轩带雨秋。景像自开还自合，怡然何必更忘忧。
永明山居诗（六十九首） 二十::延寿::自甘疏拙懒经营，大道从来戒满盈。但起贪心迷有限，谁能触目悟无生。云融远景危峰小，风戛寒溪野艇横。禅后不妨敷六义。祇图歌出野人情。
永明山居诗（六十九首） 二十三::延寿::沈沈竹院锁轻烟，淡淡霞光欲曙天，遇境偶吟情自逸，逢人话道意无偏。古松交处眠青帐，细草浓时坐碧毡。祇此逍遥何所得，蔬食寒寝度年年。
永明山居诗（六十九首） 二十四::延寿::危岭如登百尺楼，千般异景望中收。浮生但向忙时过，万事须从静处休。道直岂教容鬼怪，理平唯只使魔愁。空门莫说无知己，满目松萝是我俦。
永明山居诗（六十九首） 二十五::延寿::巨浸层峦本自平，只缘人世强分明。五侯门外悲欢意，长乐坡头去住情。学道不如忘有念，修身争是了无生。三祗功业犹难及，谁信尘劳直下明。
永明山居诗（六十九首） 二十六::延寿::雾锁烟霾宴寂堂，含虚凝绿水云乡。搜玄偈里真风远，招隐诗中野思长。真柏最宜堆厚雪。危花终怯下轻霜。滔滔一点无依处，举足方知尽道场。
永明山居诗（六十九首） 二十七::延寿::投足烟峦养病躯，驰求终是用工夫。千般有作皆从智，万种无依自合愚。意地已抛尘事业，心田唯种稻根株。非时免见干人世，野食山袍自有谟。
永明山居诗（六十九首） 二十八::延寿::急景韶颜不可追，岂堪回首暂思之。浮云已断平生望，高节须存往日期。庭树任猿偷熟果，崖松停鹤惜高枝。
永明山居诗（六十九首） 三十::延寿::何如深谷一遗人，宴坐经行不累身。废宅可嗟频换主，凋丛愁见几回春。尖尖石笑烟笼碧，点点苔钱雨洗新。堪笑古人非我意，居山多是避强秦。
永明山居诗（六十九首） 三十一::延寿::有山有水更何忧，知足能令万事休。大道不从心外得，浮荣须向世间求。冲开烟缕飞黄鸟，点破潭心漾白鸥。好景尽归余掌握，岂劳艰险访瀛洲。
永明山居诗（六十九首） 三十二::延寿::万事从来祇自招，安危由己路非遥。笙歌韵里花先落，松桧枝间云未消。数下磬声孤月夜，一炉香翥白云朝。谁人会我高栖意，门掩空庭思寂寥。
永明山居诗（六十九首） 三十三::延寿::万象从来一径通，但缘分别便西东。遗簪祇为情难尽，泣路方知意无穷。偃仰不抛青嶂里，往来多在白云中。平生分野应难比，涧饮林栖得古风。
永明山居诗（六十九首） 三十四::延寿::遁逸从来格自高，莫将泰山比秋毫。冷烟寒月真吾侣，瘦竹苍松是我曹。霜树叶疏幽径出，云泉声急晓风高。唯当话道闲吟外，时得功夫补毳袍。
永明山居诗（六十九首） 三十五::延寿::任运腾腾无所依，闲游长坐性怡怡。疏林不遣闲人到，密意多应夜月知。骤雨过时苔路滑，拨云行处石桥危。尘沙劫尽清风在，何假虚名上古碑。
永明山居诗（六十九首） 三十六::延寿::抱拙藏锋过暮年，高名何必指前贤。祇于心上标空界，谁说壶中别有天。郁密远林停宿雾，萧骚疏竹扫寒烟。从兹不更移瓶锡，身外无余意了然。
永明山居诗（六十九首） 三十八::延寿::松阴疏冷罩寒门，静见吾宗已绝伦。驱得万途归理窟，更无一事出心源。烟云忽闭岩前洞，鸡犬时闻林下村。放旷本来无别意，免教停海起波痕。
永明山居诗（六十九首） 三十九::延寿::景虚情淡两何依，抱一冥真绝万机。松韵余风凉竹户，柏摇残露湿禅衣。岩灯雾逼寒光小，石像尘昏古画微。得趣了然无所虑。任缘终日送斜晖。
永明山居诗（六十九首） 四十::延寿::遁迹无图匿姓名，万重山后葺茅亭。随情因事搜新偈，探妙穷微阅古经。与道交时心绝念。从缘感处物通灵。应须长远存高节。屹屹乔松老更青。
永明山居诗（六十九首） 四十一::延寿::闲思尘世大悠哉，进趣门中尽可该。抛却工夫平世路，枉劳心力构仙台。隘空云水千重合，匝野烟霞一径开。幸有圆成平坦处，辛勤谁解望山来。
永明山居诗（六十九首） 四十二::延寿::千途尽向空源出，万景终归一路通。忽尔有心成大患，坦然无事却全功。春开小岫调新绿，水漾漂霞蘸晚红。莫道境缘能幻惑，达来何处不消融。
永明山居诗（六十九首） 四十三::延寿::身心闲后思怡然，缅想难忘契道言。千种却教归淡薄，万般须是到根源。疏疏雨趁归巢鸟，密密烟藏抱子猿。禅罢吟来无一事，远山驱景入茅轩。
永明山居诗（六十九首） 四十四::延寿::万境闲来情淡淡，群嚣息后思微微。当时白业无门入，今日玄关有路归。熟果不摇翻自落，生禽谁唤却惊飞。到头何用空忙得，任运应须待对机。
永明山居诗（六十九首） 四十六::延寿::负气争权事可悲，金貂绣毂尽何之。唯闻野棘盘荒冢，祇见空陵叠坏碑，灯暗竹堂行道夜，烟昏石窟坐禅时，怡然自得真栖处，何用经营别路歧。
永明山居诗（六十九首） 四十七::延寿::豪贵从他纵胜游，多欢终是复多愁。茅茨舍宇偏安稳，粪扫衣裳最自由。数片云飞书案上，一条泉路卧床头。分明自有安身处，争奈人间不肯休。
永明山居诗（六十九首） 四十八::延寿::高才宏略气凌云，世上浮名梦里身。苏氏谩称降六国，韩公休说卷三秦。当朝虽立千年事，古庙唯存一聚尘。毕竟思量浑大错，何如林下养天真。
永明山居诗（六十九首） 四十九::延寿::高怀怡淡景相和，才到尘途事便多。碧嶂好期长定计，朱门唯见暂时过。雄雄负气争权路，岌岌新坟占野坡。成败分明刚不悟，未知凡俗意如何。
永明山居诗（六十九首） 五十::延寿::得理元来行自成，万般情断一心冥。樵人不到缘山僻，游客难逢为岳灵。食蘖苦心何日就，看花醉眼几时醒。索然身外无余物，云满前山水满瓶。
永明山居诗（六十九首） 五十一::延寿::名利梯媒事已忘，唯凭拙直定行藏。探玄休炼长生药，助道时抄歇食方。溪汲古痕山雨涨，树摧残枿野风狂。一言欲寄休回首。尘路如今事正忙。
永明山居诗（六十九首） 五十二::延寿::岂是疏慵僻爱山，且图余事不相关。休夸凤诏千年贵，难敌禅扉半日闲。透水戏鱼随浪没，投巢孤鹤带云还。自然得到无心地，寂寂虚堂一景闲。
永明山居诗（六十九首） 五十四::延寿::万般惟道最堪依，一瞬荣枯万古悲。强笑低颜何忽忽，忘机绝虑自怡怡。潜龙终要投深浦，巢鸟应须占健枝。名利门中难立足，隐藏云水更何之。
永明山居诗（六十九首） 五十五::延寿::退迹何人继昔贤，凡途终是事谋先。只知兢逐浮云富，谁解惊嗟逝水年。寒影半疏霜后树，秋声万点雨中禅。千般不更经营得，一榻无余任自然。
永明山居诗（六十九首） 五十六::延寿::野景陶情皆得意，凡夫举目尽堪愁。秦川几度埋番骨，棘路还曾耸玉楼。幻体不知波上沫，狂心须认镜中头。浮生役役贪荣者，求到真空卒未休。
永明山居诗（六十九首） 五十七::延寿::一生占断白云乡，适意孤高志自强。报晓音声栖鸟语，漏春消息早梅香。吟经徐傍芙蕖岸，得偈闲书薜荔墙。大道最亲无达者，苦携瓶锡叩禅堂。
永明山居诗（六十九首） 五十八::延寿::养性摅情不记年，免寻云水更参禅。有心用处还应错，无意看时却宛然。析法尚嫌灰断果，烧丹堪愍地行仙。欲知此理谁人会，水自朝东月自圆。
永明山居诗（六十九首） 五十九::延寿::世途从此免相关，万虑潜消野思闲。庵树逼春花自吐，岩巢欲暮鸟空还。门前雾闭疑无路，槛外云开忽有山。宴坐石岩樵径绝，姓名应不到人间。
永明山居诗（六十九首） 六十::延寿::独行独坐任天然，幽隐难逢世网牵。一志直教齐大道，万般总是涉因缘。水磨涧石平如镜，春引岩藤直似弦。虚幻已知休更续，蹄轮应不到山前。
永明山居诗（六十九首） 六十二::延寿::绿柳堤边春色多，数树重重袅翠萝。红白花枝争鬬发，晴阴天气半相和。中山谩醉千壶酒，易水徒悲一曲歌。尘世无凭唯道外，荣枯瞬息尽消磨。
永明山居诗（六十九首） 六十三::延寿::清平大业行皆奢，岂独尧时听所加。丰俭由人天不远，安危在智道非赊。关津防害反为害，法令除邪却长邪。争似无言敷密化，既能成国又成家。
永明山居诗（六十九首） 六十四::延寿::焦翼枯鳞成底事，分明可验莫愁哉。君恩只可量功受，世利应须任运来。岂信败从成处得，谁知荣是辱边媒。但看越分诛求者，唯向身边积祸胎。
永明山居诗（六十九首） 六十五::延寿::栖真境界太玄乡，静见吾宗不可量。好句只凭诗断送，闲缘唯遣道消亡。雨丝云织轻条密，烟素风抽细缕长。竟日虚怀无一事，金瓶秋水石炉香。
永明山居诗（六十九首） 六十六::延寿::得丧从来事甚均，任缘徒用苦劳神。野蔬随分堪充口，石室依稀可庇身。碧海几时无去棹，红衢何日息征轮。若教求道如求利，举世浑成无事人。
永明山居诗（六十九首） 六十七::延寿::数朝兴废狂风过，千载荣枯掣电飞，早向权门思息意，莫于尘世自沈机。一条水引闲花出，万里云随独鹤归。最要身安成大道，免教他后始知非。
永明山居诗（六十九首） 六十八::延寿::幽栖带郭半山峰，密意虚怀莫可同。事到定中消息静，景于吟处炼磨空。玲珑色淡松根月，敲磕声清竹罅风。独坐独行谁会我，群星朝北水朝东。
游上雪窦诗::延寿::下雪窦游上雪窦，过云峰后望云峰。如趋仙府经三岛，似入天门彻九重。无日不飞丹顶鹤，有时忽起隐潭龙。祇因奉诏西归去，此境何由得再逢。
武肃王有旨石桥设斋会进一诗 二::延寿::仙源佛窟有天台，今古嘉名遍九垓。石磴嵌空神匠出，瀑泉雄壮雨声来。景强偏感高僧住，地胜能令远思开。一等翘诚依此处，自然灵贶作梯媒。
武肃王有旨石桥设斋会进一诗 三::延寿::智泉福海莫能逾，亲自王恩运睿谟。感现尽冥心境界，资持全固道根株。石梁低翥红鹦鹉，烟岭高翔碧鹧鸪。胜妙重复惟祷祝，永资军庶息灾虞。
武肃王有旨石桥设斋会进一诗 四::延寿::凌晨迎请倍精诚，亲散鲜花异处清。罗汉攀枝呈梵相，岩僧倚树现真形。神幡双出红霞动，宝塔全开白气生。都为王心标意切，满空盈月瑞分明。
武肃王有旨石桥设斋会进一诗 五::延寿::幡花宝盖满清川，祈祷迎来圣半千。莫道圣缘无影响，须知嘉会有因缘。空中长似闻天乐，岩畔尝疑有地仙。何必更寻兜率去，重复灵应事昭然。
句 一::延寿::言前体道乾坤窄，笔下搜吟海岳枯。
句 二::延寿::绕绣屏飞花外蝶，隔金笼语柳中莺。
夜吟::赞宁::独坐闲吟野思清，秋庭萧索暮烟轻。孤灯欲灺月未上，万籁寂然蛩一声。
句 二::赞宁::山黛浅深春气力，浪花开合水工夫。
非风幡动仁者心动颂::本先::非风幡动唯心动，自古相传直至今。今后水云人欲晓，祖师直是好知音。
见色便见心颂::本先::若是见色便见心，人来问著方难答。更求道理说多般，孤负平生三事衲。
偈 一::师备::三棒愚痴不思议，浩浩溶溶自打之。行来目前明明道，七颠八倒是汝机。
偈 二::师备::用处妙理不换机，问来答得不思议。应现常闻明知友，人人自在得功稀。
劝人 六::义存::人人尽有乾坤眼，莫随妄境颠倒窥。恒沙国土总吞尽，吞尽不我何旨旨。
劝人 二十三::义存::须知不从人处得，何劳昼夜苦求人。己珠迥然越三界，不是圣人非色尘。
辞曾氏::义存::昔年曾许郁多罗，直至如今未动梭。此日且随云水去，谁能待得鸭成鹅。
三种病人颂::道溥::奇哉大师恶盲聋，善能方便唱真宗。为报知音须带会，莫将意句竞来通。
偈颂六首 三::神晏::彩笔除装色更浓，针挑疮患理难同。维摩昔日称何事，迷从西土却还东。
见挑灯偈（题拟）::皎然::一灵孤灯当门悬，拟欲挑来历劫昏。山声朴直人难见，此中会得处处全。
颂三首 一::省澄::佛日冲天闲雾开，觉城东际象王回。善财五众承当得，鹙子虽逢似不来。
汀州定光南安岩诗二首（题拟） 一::郑元弼::石耸灵岩接太虚，百千年称定光居。未知天上何方有，应是人间别地无。
偈颂（幷序○序为南岳齐己撰） 二::居遁::学道先须且学贫，学贫贫后道方亲。一朝体得成贫道，道用还如贫底人。
偈颂（幷序○序为南岳齐己撰） 六::居遁::学道先须息万机，将机学道转生疑。此门广大无遮障，学者虽多达者稀。
偈颂（幷序○序为南岳齐己撰） 八::居遁::一得无心便豁空，祇因先圣祖门通。个中若向三乘学，万劫无因得遇逢。
偈颂（幷序○序为南岳齐己撰） 九::居遁::自体如如任运常，因兹行歇在三湘。双眉无用是毫相，说处无分舌广长。
偈颂（幷序○序为南岳齐己撰） 十七::居遁::何事朝愁与暮愁，少年不学老还羞。骊珠不是骊龙惜，自是时人不解求。
偈颂（幷序○序为南岳齐己撰） 十八::居遁::了得心源处处安，何须终日对林峦。玉向火中烧转润，莲华在水叶长干。
偈颂（幷序○序为南岳齐己撰） 十九::居遁::扫地煎茶及针把，更无余事可留心。
偈颂（幷序○序为南岳齐己撰） 二十::居遁::或居城郭或居山，得道无心在处闲。实似小儿归父母，身衣随分补遮寒。
偈颂（幷序○序为南岳齐己撰） 二十一::居遁::道情六用如眉用，用处如眉始可观。人见道时如寂寞，人情全是道情安。
偈颂（幷序○序为南岳齐己撰） 二十二::居遁::拟学论情实苦哉，疑心不断妄难摧。未了携囊须且去，得闲无事却肯伊。
偈颂（幷序○序为南岳齐己撰） 二十三::居遁::四气吹成物不虚，可怜青叶下垂珠。虽然种得无心宝，一任傍人恣意须。
偈颂（幷序○序为南岳齐己撰） 二十四::居遁::世人无心不能治，致祸愁生累及眉。一朝体得心无事，眉放毫光自不知。
偈颂（幷序○序为南岳齐己撰） 二十五::居遁::僧房閴寂夏修持，闭户疏人怪亦知。侬家自有同风事，千里无来却肯伊。
偈颂（幷序○序为南岳齐己撰） 二十六::居遁::临窗不觉寸阴移，火急修行早是迟。白日祇陪人事过，园林那得道成时。
偈颂（幷序○序为南岳齐己撰） 二十八::居遁::顶相拟求终不见，应缘同谷不违方。此门别处无寻路，祇有休心更厮当。
偈颂（幷序○序为南岳齐己撰） 二十九::居遁::三事无忧乐道情，且陪云水不求名。任渠更作千般解，体自无暇不染青。
偈颂（幷序○序为南岳齐己撰） 三十二::居遁::凡有含生共一尘，先圣精勤早出伦。彼既丈夫我亦尔，谁遣他春我不春。
偈颂（幷序○序为南岳齐己撰） 三十三::居遁::毫厘有差千里隔，刹那一悟祖师齐。玄微须向玄中体，道用还教道者知。
偈颂（幷序○序为南岳齐己撰） 三十六::居遁::粉壁朱门事岂繁，高墙扃户住如山。莫言城郭无休士，人若无心在处闲。
偈颂（幷序○序为南岳齐己撰） 三十七::居遁::俭用贵图延日月，补衣还免到人间。无心道者方如此，未得无心也大难。
偈颂（幷序○序为南岳齐己撰） 三十八::居遁::冷月霜天道者孤，一堂禅侣守寒炉。衲衣穿处冰侵骨，夜坐更深炭也无。
偈颂（幷序○序为南岳齐己撰） 四十::居遁::膝袴斑阑火炙成，浑身破碎不能惊。山房独坐眼极乐，豁然无事畅人情。
偈颂（幷序○序为南岳齐己撰） 四十一::居遁::一室一床居物外，一瓶一钵寄生涯。门前纵有通村路，是我何曾识一家。
偈颂（幷序○序为南岳齐己撰） 四十二::居遁::昔生未了今须了，此生度取累此身。古佛未悟同今者，悟了今人即古人。
偈颂（幷序○序为南岳齐己撰） 四十三::居遁::木食草衣心似月，一生无念复无涯。时人若问居何处，渌水青山是我家。
偈颂（幷序○序为南岳齐己撰） 四十四::居遁::朝看花开满树红，暮观花落树还空。若将华比人间事，花与人间事一同。
偈颂（幷序○序为南岳齐己撰） 四十六::居遁::志慕空门誓不休，莫将闲事挂心头。白云便是修行伴，从听时光去不留。
偈颂（幷序○序为南岳齐己撰） 四十七::居遁::知身是幻不求名，浮沤出没几时生。借问云山学道者，此去修行早晚成。
偈颂（幷序○序为南岳齐己撰） 四十八::居遁::在梦那知梦是虚，觉来方觉梦中无。迷时恰似梦中士，悟后还同睡起夫。
偈颂（幷序○序为南岳齐己撰） 五十三::居遁::二时粥饭随长短，三界休求也大精。世间大有多求者，直至无常不称情。
偈颂（幷序○序为南岳齐己撰） 五十五::居遁::若教求道似求名，世上无人道不成。心静道场何曾到，世间尘路等闲行。
偈颂（幷序○序为南岳齐己撰） 五十六::居遁::杉松直拔映峰峦，一色长青道者看。四气盛衰无变异，岂同凡木有多般。
偈颂（幷序○序为南岳齐己撰） 五十七::居遁::就中慈母感儿情，失便哀啼处处惊。门市人多非是母，虽然观瞩泪还盈。母来寻见儿还见，当下回颜不作声。
偈颂（幷序○序为南岳齐己撰） 五十九::居遁::沙门莫苦远祇桓，身四威仪且自观。蓬若出麻终不直，僧离清众太无端。从前上古诸先德，尽向丛林里获安。
偈颂（幷序○序为南岳齐己撰） 六十二::居遁::无端遣问墨池边，染得身衣黑似烟。却去上流清处洗，身心用尽亦如然。令教脱却重披素，不免依前著净缘。染净二途俱不了，到头须得自心玄。
偈颂（幷序○序为南岳齐己撰） 六十三::居遁::拟住城隍守不非，见云生处又思归。三间茅舍喜犹在，九带青萝尚遶围。松柏近栽方始盛，槿花秋首未尝萎。
偈颂（幷序○序为南岳齐己撰） 六十四::居遁::自从知如觉无明，一衲随缘祇么行。被人骂辱无心诤，见说无为上拟争。祇合守愚居暗室，又缘缁素要分明。为报往来参学者，得师无意始无生。
偈颂（幷序○序为南岳齐己撰） 六十五::居遁::微微细雨下多时，百卉抽枝长不知。正化叵兴民自赡，叵兴民赡亦如斯。天观万物如刍狗，有覆无心更望伊。不因无事在林在，争觉王侯有此资。
题花钿::卢承丘::傅粉销金翦翠霞，黛烟浓处添铅华。也知曾伴姮娥笑，将来村里卖谁家。
又题::王鼎::风落桂枝总鹤去，水流山果向人来。
登临湟楼::陈用拙::浮世自无闲日月，高楼长有好山川。
偈颂 二::文偃::药病相治学路医，扶篱摸壁小儿戏。幽谷不语谁人测，管解师承孰不知。
偈颂 三::文偃::康氏圆形滞不明，魔深虚丧击寒冰。凤羽展时超碧汉，晋锋八博拟何凭。
偈颂 五::文偃::太阳溢目极玄微，谁人说道我渠非。句中有路人皆响，觌面难遭第一机。
偈颂 六::文偃::丱岁依山人事稀，松下相逢话道奇。锋前一句超调御，拟问如何历劫违。
偈颂 八::文偃::万像森罗极细微，素话当人却道非。相逢相见呵呵笑，顾伫停机复是谁。
韩鄂引俗语 一::佚名::一年计树之以谷，十年计树之以木。
颂 二::傅翕::能知此心无隔碍，生死虚妄不能羁。而此一心皆悉具，八万四千诸律仪。（同前卷二九）。
谶 二十一::菩提达摩::可怜明月独当天，四个龙儿各自迁。东西南北奔波去，日头平上照无边。
道藏元始歌::无名氏::黄庭戊己无流源，彻通五藏十二纶。（见同书卷二）。
同音韵诗 八::无名氏::素琴奏乎五三拍，绿酒倾乎一两卮。
北方歌::无名氏::北方玄武身本黑，家乡体住昆仑国。寻常定志有长生，方圆任性可生得。随流信运长为客，谁识我身性无白。不独含着五行精，就中偏感阴阳魄。调和兑震为夫妇，四象排来在高处。分明指似后人言，莫使昏迷错天路。
南方歌::无名氏::南方朱雀其身赤，猛烈雄强势难敌。性共乾坤造化齐，体并阴阳难消息。水妻土母木家子，白帝金形胎受此。四象皆因我气生，万类须由我气死。性连甲乙气偏通，媾扇金娘嫁木翁。归投戊己到中宫，看看变转緫交红。此歌不悟殷勤说，句句从头细分雪。莫言积学但阴功，始解消详吾志诀。
东方歌::无名氏::东方有木本名砂，为男为女亦为芽。受气午成须立子，含精育质长金家。自从成长多年月，朝朝各自向天涯。莫欺形貌黑皴皵，浑身緫是日精华。忽若遇着阴家子，不假良媒自相许。迎归宝帐到中宫，阴阳气合情意与。特地为胎重造化，运动坎离巡八卦。十月怀胎母子分，定知霄汉骖鸾驾。
广成子口诀::无名氏::世上忙忙没了程，百年如梦瞥然荣。不知道有云衢客，刚自争超尘里名。若欲留年从太一，须吞灵药便长生。纯烧无地阴阳髓，炼取乾坤日月精。
函谷关元君铅汞歌::无名氏::红铅黑铅大丹头，红铅黑铅体同金。黑金取精赤取髓，解用赤黑药无比。用赤入黑保长生，用黑入赤天仙矣。颠倒两法緫称铅，黑能变化赤天仙。至道之人莫容易，贪财好色不须传。函谷关头梁石山，老君镌石留此言。
丰陵行::韩愈::羽卫煌煌一百里，晓出都门葬天子。群臣杂沓驰后先，宫官穰穰来不已。是时新秋七月初，金神按节炎气除。清风飘飘轻雨洒，偃蹇旗斾卷以舒。逾梁下坂笳鼓咽，嵽嵲遂走玄宫闾。哭声訇天百鸟噪，幽坎昼闭空灵舆。皇帝孝心深且远，资送礼备无赢余。设官置卫锁嫔妓，供养朝夕象平居。臣闻神道尚清净，三代旧制存诸书。墓藏庙祭不可乱，欲言非职知何如。
赠崔立之评事::韩愈::崔侯文章苦捷敏，高浪驾天输不尽。曾从关外来上都，随身卷轴车连轸。朝为百赋犹郁怒，暮作千诗转遒紧。摇毫掷简自不供，顷刻青红浮海蜃。才豪气猛易语言，往往蛟螭杂蝼蚓。知音自古称难遇，世俗乍见那妨哂。勿嫌法官未登朝，犹胜赤尉长趋尹。时命虽乖心转壮，技能虚富家逾窘。念昔尘埃两相逢，争名龃龉持矛楯。子时专场夸觜距，余始张军严韅靷。尔来但欲保封疆，莫学庞涓怯孙膑。窜逐新归厌闻闹，齿发早衰嗟可闵。频蒙怨句刺弃遗，岂有闲官敢推引。深藏箧笥时一发，戢戢已多如束笋。可怜无益费精神，有似黄金掷虚牝。当今圣人求侍从，拔擢杞梓收楛箘。东马严徐已奋飞，枚皋即召穷且忍。复闻王师西讨蜀，霜风冽冽摧朝菌。走章驰檄在得贤，燕雀纷拏要鹰隼。窃料二途必处一，岂比恒人长蠢蠢。劝君韬养待徴招，不用雕琢愁肝肾。墙根菊花好沽酒，钱帛纵空衣可准。晖晖檐日暖且鲜，摵摵井梧疏更殒。高士例须怜曲糵，丈夫终莫生畦畛。能来取醉任喧呼，死后贤愚俱泯泯。
送区弘南归::韩愈::穆昔南征军不归，虫沙猿鹤伏以飞。汹汹洞庭莽翠微，九疑镵天荒是非。野有象犀水贝玑，分散百宝人士稀。我迁于南日周围，来见者众莫伊俙。爰有区子荧荧晖，观以彝训或从违。我念前人譬葑菲，落以斧引以纆徽。虽有不逮驱騑騑，或采于薄渔于矶。服役不辱言不讥，从我荆州来京畿。离其母妻绝因依，嗟我道不能自肥。子虽勤苦终何希，王都观阙双巍巍。腾蹋众骏事鞍鞿，佩服上色紫与绯。独子之节可嗟唏，母附书至妻寄衣。开书拆衣泪痕晞，虽不敕还情庶几。朝暮盘羞恻庭闱，幽房无人感伊威。人生此难余可祈，子去矣时若发机。蜃沈海底气升霏，彩雉野伏朝扇翚。处子窈窕王所妃，苟有令德隐不腓。况今天子铺德威，蔽能者诛荐受禨。出送抚背我涕挥，行行正直慎脂韦。业成志树来颀颀，我当为子言天扉。
和虞部卢四酬翰林钱七赤藤杖歌::韩愈::赤藤为杖世未窥，台郎始携自滇池。滇王扫宫避使者，跪进再拜语嗢咿。绳桥拄过免倾堕，性命造次蒙扶持。途经百国皆莫识，君臣聚观逐旌麾。共传滇神出水献，赤龙拔须血淋漓。又云羲和操火鞭，暝到西极睡所遗。几重包裹自题署，不以珍怪夸荒夷。归来捧赠同舍子，浮光照手欲把疑。空堂昼眠倚牖户，飞电著壁搜蛟螭。南宫清深禁闱密，唱和有类吹埙篪。妍辞丽句不可继，见寄聊且慰分司。
感春五首 一::韩愈::辛夷高花最先开，青天露坐始此回。已呼孺人戛鸣瑟，更遣稚子传清杯。选壮军兴不为用，坐狂朝论无由陪。如今到死得闲处，还有诗赋歌康哉。
感春五首 二::韩愈::洛阳东风几时来，川波岸柳春全回。宫门一锁不复启，虽有九陌无尘埃。策马上桥朝日出，楼阙赤白正崔嵬。孤吟屡阕莫与和，寸恨至短谁能裁。
感春五首 三::韩愈::春田可耕时已催，王师北讨何当回。放车载草农事济，战马苦饥谁念哉。蔡州纳节旧将死，起居谏议联翩来。朝廷未省有遗策，肯不垂意缾与罍。
感春五首 四::韩愈::前随杜尹拜表回，笑言溢口何欢咍。孔丞别我适临汝，风骨峭峻遗尘埃。音容不接祗隔夜，凶讣讵可相寻来。天公高居鬼神恶，欲保性命诚难哉。
感春五首 五::韩愈::辛夷花房忽全开，将衰正盛须频来。清晨辉辉烛霞日，薄暮耿耿和烟埃。朝明夕暗已足叹，况乃满地成摧颓。迎繁送谢别有意，谁肯留恋少环回。
李花二首 二::韩愈::当春天地争奢华，洛阳园苑尤纷拏。谁将平地万堆雪，翦刻作此连天花。日光赤色照未好，明月暂入都交加。夜领张彻投卢仝，乘云共至玉皇家。长姬香御四罗列，缟裙练帨无等差。静濯明妆有所奉，顾我未肯置齿牙。清寒莹骨肝胆醒，一生思虑无由邪。
寄卢仝::韩愈::玉川先生洛城里，破屋数间而已矣。一奴长须不裹头，一婢赤脚老无齿。辛勤奉养十余人，上有慈亲下妻子。先生结发憎俗徒，闭门不出动一纪。至今邻僧乞米送，仆忝县尹能不耻。俸钱供给公私余，时致薄少助祭祀。劝参留守谒大尹，言语才及辄掩耳。水北山人得名声，去年去作幕下士。水南山人又继往，鞍马仆从塞闾里。少室山人索价高，两以谏官徴不起。彼皆刺口论世事，有力未免遭驱使。先生事业不可量，惟用法律自绳己。春秋三传束高阁，独抱遗经究终始。往年弄笔嘲同异，怪辞惊众谤不已。近来自说寻坦途，犹上虚空跨绿駬。去年生儿名添丁，意令与国充耘耔。国家丁口连四海，岂无农夫亲耒耜。先生抱才终大用，宰相未许终不仕。假如不在陈力列，立言垂范亦足恃。苗裔当蒙十世宥，岂谓贻厥无基阯。故知忠孝生天性，洁身乱伦安足拟。昨晚长须来下状，隔墙恶少恶难似。每骑屋山下窥阚，浑舍惊怕走折趾。凭依婚媾欺官吏，不信令行能禁止。先生受屈未曾语，忽此来告良有以。嗟我身为赤县令，操权不用欲何俟。立召贼曹呼伍伯，尽取鼠辈尸诸市。先生又遣长须来，如此处置非所喜。况又时当长养节，都邑未可猛政理。先生固是余所畏，度量不敢窥涯涘。放纵是谁之过欤，效尤戮仆愧前史。买羊沽酒谢不敏，偶逢明月曜桃李。先生有意许降临，更遣长须致双鲤。
谁氏子::韩愈::非痴非狂谁氏子，去入王屋称道士。白头老母遮门啼，挽断衫袖留不止。翠眉新妇年二十，载送还家哭穿市。或云欲学吹凤笙，所慕灵妃嫓萧史。又云时俗轻寻常，力行险怪取贵仕。神仙虽然有传说，知者尽知其妄矣。圣君贤相安可欺，干死穷山竟何俟。呜呼余心诚岂弟，愿往教诲究终始。罚一劝百政之经，不从而诛未晚耳。谁其友亲能哀怜，写吾此诗持送似。
河南令舍池台::韩愈::灌池才盈五六丈，筑台不过七八尺。欲将层级压篱落，未许波澜量斗石。规摹虽巧何足夸，景趣不远真可惜。长令人吏远趋走，已有蛙黾助狼籍。
石鼓歌::韩愈::张生手持石鼓文，劝我试作石鼓歌。少陵无人谪仙死，才薄将奈石鼓何。周纲陵迟四海沸，宣王愤起挥天戈。大开明堂受朝贺，诸侯剑佩鸣相磨。搜于岐阳骋雄俊，万里禽兽皆遮罗。镌功勒成告万世，凿石作鼓隳嵯峨。从臣才艺咸第一，拣选撰刻留山阿。雨淋日炙野火燎，鬼物守护烦㧑呵。公从何处得纸本，毫发尽备无差讹。辞严义密读难晓，字体不类隶与科。年深岂免有缺画，快剑斫断生蛟鼍。鸾翔凤翥众仙下，珊瑚碧树交枝柯。金绳铁索锁纽壮，古鼎跃水龙腾梭。陋儒编诗不收入，二雅褊迫无委蛇。孔子西行不到秦，掎摭星宿遗羲娥。嗟予好古生苦晚，对此涕泪双滂沱。忆昔初蒙博士徴，其年始改称元和。故人从军在右辅，为我度量掘臼科。濯冠沐浴告祭酒，如此至宝存岂多。毡包席裹可立致，十鼓祗载数骆驼。荐诸太庙比郜鼎，光价岂止百倍过。圣恩若许留太学，诸生讲解得切磋。观经鸿都尚填咽，坐见举国来奔波。剜苔剔藓露节角，安置妥帖平不颇。大厦深檐与盖覆，经历久远期无佗。中朝大官老于事，讵肯感激徒媕婀。牧童敲火牛砺角，谁复着手为摩挲。日销月铄就埋没，六年西顾空吟哦。羲之俗书趁姿媚，数纸尚可博白鹅。继周八代争战罢，无人收拾理则那。方今太平日无事，柄任儒术崇丘轲。安能以此上论列，愿借辨口如悬河。石鼓之歌止于此，呜呼吾意其蹉跎。
赠刘师服::韩愈::羡君齿牙牢且洁，大肉硬饼如刀截。我今呀豁落者多，所存十余皆兀臲。匙抄烂饭稳送之，合口软嚼如牛呞。妻儿恐我生怅望，盘中不饤栗与棃。祗今年才四十五，后日悬知渐莽卤。朱颜皓颈讶莫亲，此外诸余谁更数。忆昔太公仕进初，口含两齿无赢余。虞翻十三比岂少，遂自惋恨形于书。丈夫命存百无害，谁能点检形骸外。巨缗东钓傥可期，与子共饱鲸鱼脍。
射训狐::韩愈::有鸟夜飞名训狐，矜凶挟狡夸自呼。乘时阴黑止我屋，声势慷慨非常麤。安然大唤谁畏忌，造作百怪非无须。聚鬼征妖自朋扇，摆掉栱桷颓塈涂。慈母抱儿怕入席，那暇更护鸡窠雏。我念乾坤德泰大，卵此恶物常勤劬。纵之岂即遽有害，斗柄行拄西南隅。谁谓停奸计尤剧，意欲唐突羲和乌。侵更历漏气弥厉，何由侥幸休须臾。咨余往射岂得已，候女两眼张睢盱。枭惊堕梁蛇走窦，一夫斩颈群雏枯。
短灯檠歌::韩愈::长檠八尺空自长，短檠二尺便且光。黄帘绿幕朱户闭，风露气入秋堂凉。裁衣寄远泪眼暗，搔头频挑移近床。太学儒生东鲁客，二十辞家来射策。夜书细字缀语言，两目眵昏头雪白。此时提携当案前，看书到晓那能眠。一朝富贵还自恣，长檠高张照珠翠。吁嗟世事无不然，墙角君看短檠弃。
送僧澄观::韩愈::浮屠西来何施为，扰扰四海争奔驰。构楼架阁切星汉，夸雄鬬丽止者谁。僧伽后出淮泗上，势到众佛尤恢奇。越商胡贾脱身罪，珪璧满船宁计资。清淮无波平如席，栏柱倾扶半天赤。火烧水转扫地空，突兀便高三百尺。影沈潭底龙惊遁，当昼无云跨虚碧。借问经营本何人，道人澄观名籍籍。愈昔从军大梁下，往来满屋贤豪者。皆言澄观虽僧徒，公才吏用当今无。后从徐州辟书至，纷纷过客何由记。人言澄观乃诗人，一座竞吟诗句新。向风长叹不可见，我欲收敛加冠巾。洛阳穷秋厌穷独，丁丁啄门疑啄木。有僧来访呼使前，伏犀插脑高颊权。惜哉已老无所及，坐睨神骨空潸然。临淮太守初到郡，远遣州民送音问。好奇赏俊直难逢，去去为致思从容。
题楚昭王庙::韩愈::丘坟满目衣冠尽，城阙连云草树荒。犹有国人怀旧德，一间茅屋祭昭王。
答张十一功曹::韩愈::山净江空水见沙，哀猿啼处两三家。筼筜竞长纤纤笋，踯躅闲开艳艳花。未报恩波知死所，莫令炎瘴送生涯。吟君诗罢看双鬓，斗觉霜毛一半加。
湘中酬张十一功曹::韩愈::休垂绝徼千行泪，共泛清湘一叶舟。今日岭猿兼越鸟，可怜同听不知愁。
郴口又赠二首 一::韩愈::山作剑攒江写镜，扁舟斗转疾于飞。回头笑向张公子，终日思归此日归。
郴口又赠二首 二::韩愈::雪飐霜翻看不分，雷惊电激语难闻。沿涯宛转到深处，何限青天无片云。
题木居士二首 一::韩愈::火透波穿不计春，根如头面干如身。偶然题作木居士，便有无穷求福人。
题木居士二首 二::韩愈::为神讵比沟中断，遇赏还同爨下余。朽蠹不胜刀锯力，匠人虽巧欲何如。
湘中::韩愈::猿愁鱼踊水翻波，自古流传是汨罗。蘋藻满盘无处奠，空闻渔父扣舷歌。
别盈上人::韩愈::山僧爱山出无期，俗士牵俗来何时。祝融峰下一回首，即是此生长别离。
闻梨花发赠刘师命::韩愈::桃溪惆怅不能过，红艳纷纷落地多。闻道郭西千树雪，欲将君去醉如何。
梨花下赠刘师命::韩愈::洛阳城外清明节，百花寥落梨花发。今日相逢瘴海头，共惊烂漫开正月。
和归工部送僧约::韩愈::早知皆是自拘囚，不学因循到白头。汝既出家还扰扰，何人更得死前休。
入关咏马::韩愈::岁老岂能充上驷，力微当自慎前程。不知何故翻骧首，牵过关门妄一鸣。
题张十一旅舍三咏 榴花::韩愈::五月榴花照眼明，枝间时见子初成。可怜此地无车马，颠倒青苔落绛英。
题张十一旅舍三咏 井::韩愈::贾谊宅中今始见，葛洪山下昔曾窥。寒泉百尺空看影，正是行人渴死时。
题张十一旅舍三咏 蒲萄::韩愈::新茎未遍半犹枯，高架支离倒复扶。若欲满盘堆马乳，莫辞添竹引龙须。
峡石西泉::韩愈::居然鳞介不能容，石眼环环水一锺。闻说旱时求得雨，只疑科斗是蛟龙。
酬王二十舍人雪中见寄::韩愈::三日柴门拥不开，阶平庭满白皑皑。今朝蹋作琼瑶迹，为有诗从凤沼来。
送侯喜::韩愈::已作龙钟后时者，懒于街里蹋尘埃。如今便别长官去，直到新年衙日来。
奉酬振武胡十二丈大夫::韩愈::倾朝共羡宠光频，半岁迁腾作虎臣。戎斾暂停辞社树，里门先下敬乡人。横飞玉盏家山晓，远蹀金珂塞草春。自笑平生夸胆气，不离文字鬓毛新。
奉和库部卢四兄曹长元日朝回::韩愈::天仗宵严建羽旄，春云送色晓鸡号。金炉香动螭头暗，玉佩声来雉尾高。戎服上趋承北极，儒冠列侍暎东曹。太平时节难身遇，郎署何须叹二毛。
题百叶桃花::韩愈::百叶双桃晚更红，窥窗暎竹见玲珑。应知侍史归天上，故伴仙郎宿禁中。
春雪::韩愈::新年都未有芳华，二月初惊见草芽。白雪却嫌春色晚，故穿庭树作飞花。
戏题牡丹::韩愈::幸自同开俱隐约，何须相倚鬬轻盈。陵晨并作新妆面，对客偏含不语情。双燕无机还拂掠，游蜂多思正经营。长年是事皆抛尽，今日栏边暂眼明。
盆池五首 一::韩愈::老翁真个似童儿，汲水埋盆作小池。一夜青蛙鸣到晓，恰如方口钓鱼时。
盆池五首 二::韩愈::莫道盆池作不成，藕稍初种已齐生。从今有雨君须记，来听萧萧打叶声。
盆池五首 三::韩愈::瓦沼晨朝水自清，小虫无数不知名。忽然分散无踪影，惟有鱼儿作队行。
盆池五首 五::韩愈::池光天影共青青，拍岸才添水数缾。且待夜深明月去，试看涵泳几多星。
芍药::韩愈::浩态狂香昔未逢，红灯烁烁绿盘笼。觉来独对情惊恐，身在仙宫第几重。
游城南十六首 赛神::韩愈::白布长衫紫领巾，差科未动是闲人。麦苗含穟桑生葚，共向田头乐社神。
游城南十六首 题于宾客庄::韩愈::榆荚车前盖地皮，蔷薇蘸水笋穿篱。马蹄无入朱门迹，纵使春归可得知。
游城南十六首 晚春::韩愈::草树知春不久归，百般红紫鬬芳菲。杨花榆荚无才思，惟解漫天作雪飞。
游城南十六首 落花::韩愈::已分将身着地飞，那羞践踏损光晖。无端又被春风误，吹落西家不得归。
游城南十六首 楸树二首 一::韩愈::几岁生成为大树，一朝缠绕困长藤。谁人与脱青罗帔，看吐高花万万层。
游城南十六首 楸树二首 二::韩愈::幸自枝条能树立，可烦萝蔓作交加。傍人不解寻根本，却道新花胜旧花。
游城南十六首 风折花枝::韩愈::浮艳侵天难就看，清香扑地只遥闻。春风也是多情思，故拣繁枝折赠君。
游城南十六首 赠张十八助教::韩愈::喜君眸子重清朗，携手城南历旧游。忽见孟生题竹处，相看泪落不能收。
游城南十六首 晚雨::韩愈::廉纤晚雨不能晴，池岸草间蚯蚓鸣。投竿跨马蹋归路，才到城门打鼓声。
游城南十六首 出城::韩愈::暂出城门蹋青草，远于林下见春山。应须韦杜家家到，祗有今朝一日闲。
游城南十六首 楸树::韩愈::青幢紫盖立童童，细雨浮烟作彩笼。不得画师来貌取，定知难见一生中。
游城南十六首 遣兴::韩愈::断送一生惟有酒，寻思百计不如闲。莫忧世事兼身事，须着人间比梦间。
和武相公早春闻莺::韩愈::早晚飞来入锦城，谁人教解百般鸣。春风红树惊眠处，似妒歌童作艳声。
游太平公主山庄::韩愈::公主当年欲占春，故将台榭押城闉。欲知前面花多少，直到南山不属人。
晚春::韩愈::谁收春色将归去，慢绿妖红半不存。榆荚祗能随柳絮，等闲撩乱走空园。
广宣上人频见过::韩愈::三百六旬长扰扰，不冲风雨即尘埃。久惭朝士无裨补，空愧高僧数往来。学道穷年何所得，吟诗竟日未能回。天寒古寺游人少，红叶窗前有几堆。
过鸿沟::韩愈::龙疲虎困割川原，亿万苍生性命存。谁劝君王回马首，真成一掷赌乾坤。
送张侍郎::韩愈::司徒东镇驰书谒，丞相西来走马迎。两府元臣今转密，一方逋寇不难平。
赠刑部马侍郎::韩愈::红旗照海压南荒，征入中台作侍郎。暂从相公平小寇，便归天阙致时康。
奉和裴相公东征途经女几山下作::韩愈::旗穿晓日云霞杂，山倚秋空剑戟明。敢请相公平贼后，暂携诸吏上峥嵘。
郾城晚饮奉赠副使马侍郎及冯李二员外::韩愈::城上赤云呈胜气，眉间黄色见归期。幕中无事惟须饮，即是连镳向阙时。
酬别留后侍郎::韩愈::为文无出相如右，谋师难居却縠先。归去雪销溱洧动，西来旌斾拂晴天。
同李二十八员外从裴相公野宿西界::韩愈::四面星辰着地明，散烧烟火宿天兵。不关破贼须归奏，自趁新年贺太平。
过襄城::韩愈::郾城辞罢过襄城，颍水嵩山刮眼明。已去蔡州三百里，家人不用远来迎。
宿神龟招李二十八冯十七::韩愈::荒山野水照斜晖，啄雪寒鸦趁始飞。夜宿驿亭愁不睡，幸来相就盖征衣。
和李司勋过连昌宫::韩愈::夹道疏槐出老根，高甍巨桷压山原。宫前遗老来相问，今是开元几叶孙。
次潼关先寄张十二阁老使君::韩愈::荆山已去华山来，日出潼关四扇开。刺史莫辞迎候远，相公亲破蔡州回。
次潼关上都统相公::韩愈::暂辞堂印执兵权，尽管诸军破贼年。冠盖相望催入相，待将功德格皇天。
桃林夜贺晋公::韩愈::西来骑火照山红，夜宿桃林腊月中。手把命珪兼相印，一时重叠赏元功。
晋公破贼回重拜台司以诗示幕中宾客愈奉和::韩愈::南伐旋师太华东，天书夜到册元功。将军旧压三司贵，相国新兼五等崇。鹓鹭欲归仙仗里，熊罴还入禁营中。长惭典午非材职，得就闲官即至公。
元日酬蔡州马十二尚书去年蔡州元日见寄之什::韩愈::元日新诗已去年，蔡州遥寄荷相怜。今朝纵有谁人领，自是三峰不敢眠。
答道士寄树鸡::韩愈::软湿青黄状可猜，欲烹还唤木盘回。烦君自入华阳洞，直割乖龙左耳来。
左迁至蓝关示侄孙湘::韩愈::一封朝奏九重天，夕贬潮州路八千。欲为圣朝除弊事，肯将衰朽惜残年。云横秦岭家何在，雪拥蓝关马不前。知汝远来应有意，好收吾骨瘴江边。
武关西逢配流吐蕃::韩愈::嗟尔戎人莫惨然，湖南地近保生全。我今罪重无归望，直去长安路八千。
次邓州界::韩愈::潮阳南去倍长沙，恋阙那堪又忆家。心讶愁来惟贮火，眼知别后自添花。商颜暮雪逢人少，邓鄙春泥见驿赊。早晚王师收海岳，普将雷雨发萌芽。
题临泷寺::韩愈::不觉离家已五千，仍将衰病入泷船。潮阳未到吾能说，海气昏昏水拍天。
晚次宣溪辱韵州张端公使君惠书叙别酬以绝句二章 一::韩愈::韶州南去接宣溪，云水苍茫日向西。客泪数行先自落，鹧鸪休傍耳边啼。
晚次宣溪辱韵州张端公使君惠书叙别酬以绝句二章 二::韩愈::兼金那足比清文，百首相随愧使君。俱是岭南巡管内，莫欺荒僻断知闻。
题秀禅师房::韩愈::桥夹水松行百步，竹床莞席到僧家。暂拳一手支头卧，还把鱼竿下钓沙。
将至韶州先寄张端公使君借图经::韩愈::曲江山水闻来久，恐不知名访倍难。愿借图经将入界，每逢佳处便开看。
过始兴江口感怀::韩愈::忆作儿童随伯氏，南来今只一身存。目前百口还相逐，旧事无人可共论。
韶州留别张端公使君::韩愈::来往再逢梅柳新，别离一醉绮罗春。久钦江总文才妙，自叹虞翻骨相屯。鸣笛急吹争落日，清歌缓送款行人。已知奏课当征拜，那复淹留咏白蘋。
从潮州量移袁州张韶州端公以诗相贺因酬之::韩愈::明时远逐事何如，遇赦移官罪未除。北望讵令随塞雁，南迁才免葬江鱼。将经贵郡烦留客，先惠高文谢起予。暂欲系船韶石下，上宾虞舜整冠裾。
游西林寺题萧二兄郎中旧堂::韩愈::中郎有女能传业，伯道无儿可保家。偶到匡山曾住处，几行衰泪落烟霞。
题广昌馆::韩愈::白水龙飞已几春，偶逢遗迹问耕人。丘坟发掘当官路，何处南阳有近亲。
寄随州周员外::韩愈::陆孟丘杨久作尘，同时存者更谁人。金丹别后知传得，乞取刀圭救病身。
酒中留上襄阳李相公::韩愈::浊水污泥清路尘，还曾同制掌丝纶。眼穿长讶双鱼断，耳热何辞数爵频。银烛未销窗送曙，金钗半醉座添春。知公不久归钧轴，应许闲官寄病身。
去岁自刑部侍郎以罪贬潮州刺史乘驿赴任其后家亦谴逐小女道死殡之层峰驿旁山下蒙恩还朝过其墓留题驿梁::韩愈::数条藤束木皮棺，草殡荒山白骨寒。惊恐入心身已病，扶舁沿路众知难。绕坟不暇号三匝，设祭惟闻饭一盘。致汝无辜由我罪，百年惭痛泪阑干。
贺张十八秘书得裴司空马::韩愈::司空远寄养初成，毛色桃花眼镜明。落日已曾交辔语，春风还拟并鞍行。长令奴仆知饥渴，须着贤良待性情。旦夕公归伸拜谢，免劳骑去逐双旌。
早春与张十八博士籍游杨尚书林亭寄第三阁老兼呈白冯二阁老::韩愈::墙下春渠入禁沟，渠冰初破满渠浮。凤池近日长先暖，流到池时更不流。
夕次寿阳驿题吴郎中诗后::韩愈::风光欲动别长安，春半城边特地寒。不见园花兼巷柳，马头惟有月团团。
镇州初归::韩愈::别来杨柳街头树，摆弄春风只欲飞。还有小园桃李在，留花不发待郎归。
同水部张员外籍曲江春游寄白二十二舍人::韩愈::漠漠轻阴晚自开，青天白日映楼台。曲江水满花千树，有底忙时不肯来。
和水部张员外宣政衙赐百官樱桃诗::韩愈::汉家旧种明光殿，炎帝还书本草经。岂似满朝承雨露，共看传赐出青冥。香随翠笼擎初到，色暎银盘写未停。食罢自知无所报，空然惭汗仰皇扃。
早春呈水部张十八员外二首 一::韩愈::天街小雨润如酥，草色遥看近却无。最是一年春好处，绝胜烟柳满皇都。
早春呈水部张十八员外二首 二::韩愈::莫道官忙身老大，即无年少逐春心。凭君先到江头看，柳色如今深未深。
奉使镇州行次承天行营奉酬裴司空::韩愈::窜逐三年海上归，逢公复此著征衣。旋吟佳句还鞭马，恨不身先去鸟飞。
镇州路上谨酬裴司空相公重见寄::韩愈::衔命山东抚乱师，日驰三百自嫌迟。风霜满面无人识，何处如今更有诗。
奉和李相公题萧家林亭::韩愈::山公自是林园主，叹惜前贤造作时。岩洞幽深门尽锁，不因丞相几人知。
芍药歌::韩愈::丈人庭中开好花，更无凡木争春华。翠茎红蘂天力与，此恩不属黄锺家。温馨熟美鲜香起，似笑无言习君子。霜刀翦汝天女劳，何事低头学桃李。娇痴婢子无灵性，竞挽春衫来比并。欲将双颊一晞红，绿窗磨遍青铜镜。一尊春酒甘若饴，丈人此乐无人知。花前醉倒歌者谁，楚狂小子韩退之。
昼月::韩愈::玉碗不磨著泥土，青天孔出白石补。兔入臼藏蛙缩肚，桂树枯株女闭户。阴为阳羞固自古，嗟汝下民或敢侮，戏嘲盗视汝目瞽。
饮城南道边古墓上逢中丞过赠礼部卫员外少室张道士::韩愈::偶上城南土骨堆，共倾春酒三五杯。为逢桃树相料理，不觉中丞喝道来。
池上絮::韩愈::池上无风有落晖，杨花晴后自飞飞。为将纤质凌清镜，湿却无穷不得归。
赠贾岛::韩愈::孟郊死葬北邙山，从此风云得暂闲。天恐文章浑断绝，更生贾岛着人间。
赠译经僧::韩愈::万里休言道路赊，有谁教汝度流沙。只今中国方多事，不用无端更乱华。
广宣上人以诗贺放榜和谢::王涯::延英面奉入春闱，亦选功夫亦选奇。在冶只求金不耗，用心空学秤无私。龙门变化人皆望，莺谷飞鸣自有时。独喜至公谁是证，弥天上人与新诗。
从军词三首 三::王涯::旄头夜落捷书飞，来奏金门著赐衣。白马将军频破敌，黄龙戍卒几时归。
塞下曲二首 一::王涯::辛勤几出黄花戍，迢遰初随细柳营。塞晚每愁残月苦，边愁更逐断篷惊。
塞下曲二首 二::王涯::年少辞家从冠军，金妆宝剑去邀勋。不知马骨伤寒水，唯见龙城起暮云。
平戎辞::王涯::太白秋高助发兵，长风夜卷虏尘清。男儿解却腰间剑，喜见从王道化平。
游春词二首 一::王涯::曲江绿柳变烟条，寒谷冰随暖气销。才见春光生绮陌，已闻清乐动云韶。
游春词二首 二::王涯::经过柳陌与桃蹊，寻逐春光着处迷。鸟度时时冲絮起，花繁衮衮压枝低。
秋思二首 一::王涯::网轩凉吹动轻衣，夜听更长玉漏稀。月度天河光转湿，鹊惊秋树叶频飞。
秋思二首 二::王涯::宫连太液见沧波，暑气微消秋意多。一夜清风蘋末起，露珠翻尽满池荷。
汉苑行::王涯::二月春风遍柳条，九天仙乐奏云韶。蓬莱殿后花如锦，紫阁阶前雪未销。
秋夜曲::王涯::桂魄初生秋露微，轻罗已薄未更衣。银筝夜久殷勤弄，心怯空房不忍归。
献寿辞::王涯::宫殿参差列九重，祥云瑞气捧堦浓。微臣欲献唐尧寿，遥指南山对衮龙。
秋思赠远二首 一::王涯::当年只自守空帷，梦里关山觉别离。不见乡书传雁足，唯看新月吐蛾眉。
秋思赠远二首 二::王涯::厌攀杨柳临清阁，闲采芙蕖傍碧潭。走马台边人不见，拂云堆畔战初酣。
春闺思::王涯::愁见游空百尺丝，春风挽断更伤离。闲花落尽青苔地，尽日无人谁得知。
宫词三十首 一::王涯::白人宜著紫衣裳，冠子梳头双眼长。新睡起来思旧梦，见人忘却道胜常。
宫词三十首 二::王涯::春来新插翠云钗，尚著云头踏殿鞋。欲得君王回一顾，争扶玉辇下金阶。
宫词三十首 三::王涯::五更初起觉风寒，香炷烧来夜已残。欲卷珠帘惊雪满，自将红烛上楼看。
宫词三十首 四::王涯::各将金锁锁宫门，院院青娥侍至尊。头白监门掌来去，问频多是最承恩。
宫词三十首 五::王涯::夜久盘中蜡滴稀，金刀剪起尽霏霏。传声总是君王唤，红烛台前著舞衣。
宫词三十首 六::王涯::筝翻禁曲觉声难，玉柱皆非旧处安。记得君王曾道好，长因下辇得先弹。
宫词三十首 七::王涯::一丛高鬓绿云光，官样轻轻淡淡黄。为看九天公主贵，外边争学内家装。
宫词三十首 八::王涯::宜春院里驻仙舆，夜宴笙歌总不如。传索金笺提宠号，镫前御笔与亲书。
宫词三十首 九::王涯::永巷重门渐半开，宫官著锁隔门回。谁知曾笑他人处，今日将身自入来。
宫词三十首 十::王涯::春风帘里旧青娥，无奈新人夺宠何。寒食禁花开满树，玉堂终日闭时多。
宫词三十首 十一::王涯::碧绣檐前柳散垂，守门宫女欲攀时。曾经玉辇从容处，不敢临风折一枝。
宫词三十首 十二::王涯::鸦飞深在禁城墙，多绕重楼复殿傍。时向春檐瓦沟上，散开朝翅占朝光。
宫词三十首 十三::王涯::白雪猧儿拂地行，惯眠红毯不曾惊。深宫更有何人到，只晓金阶吠晚萤。
宫词三十首 十四::王涯::百尺仙梯倚阁边，内人争下掷金钱。风来竞看铜乌转，遥指朱干在半天。
宫词三十首 十五::王涯::春风摆荡禁花枝，寒食秋千满地时。又落深宫石渠里，尽随流水入龙池。
宫词三十首 十六::王涯::墙墙不断接宫城，金榜皆书殿院名。万转千回相隔处，各调弦管对闻声。
宫词三十首 十七::王涯::霏霏春雨九重天，渐暖龙池御柳烟。玉辇游时应不避，千廊万屋自相连。
宫词三十首 十八::王涯::禁门烟起紫沉沉，楼阁当中复道深。长入暮天凝不散，掖庭宫里动秋砧。
宫词三十首 十九::王涯::炎炎夏日满天时，桐叶交加覆玉墀。向晚移镫上银簟，丛丛绿鬓坐弹棋。
宫词三十首 二十::王涯::瞳瞳日出大明宫，天乐遥闻在碧空。禁树无风正和暖，玉楼金殿晓光中。
宫词三十首 二十一::王涯::迥出芙蓉阁上头，九天悬处正当秋。年年七夕晴光里，宫女穿针尽上楼。
宫词三十首 二十二::王涯::教来鹦鹉语初成，久闭金笼惯认名。总向春园看花去，独于深院笑人声。
宫词三十首 二十三::王涯::银瓶泻水欲朝妆，烛焰红高粉壁光。共怪满衣珠翠冷，黄花瓦上有新霜。
宫词三十首 二十四::王涯::迎风殿里罢云和，起听新蝉布浅莎。为爱九天和露滴，万年枝上最声多。
宫词三十首 二十五::王涯::御果收时属内官，傍檐低压玉阑干。明朝摘向金华殿，尽日枝边次第看。
宫词三十首 二十六::王涯::内里松香满殿闻，四行阶下暖氤氲。春深欲取黄金粉，绕树宫娥著绛裙。
宫词三十首 二十七::王涯::禁树传声在九霄，内中残火独遥遥。千官待取门犹闭，未到宫前下马桥。
送友人及第归江东::陈羽::五陵春色泛花枝，心醉花前远别离。落羽耻为关右客，成名空羡里中儿。都门雨歇愁分处，山店灯残梦到时。家住洞庭多钓伴，因来相贺话相思。
梓州与温商夜别::陈羽::凤皇城里花时别，客舍莫辞先买酒，相门曾忝共登龙。迎风骚屑千家竹，隔水悠扬午夜钟。明日又行西蜀路，不堪天际远山重。
长安卧病秋夜言怀::陈羽::九重门锁禁城秋，月过南宫渐映楼。紫陌夜深槐露滴，碧空云尽火星流。风清刻漏传三殿，甲第歌钟乐五侯。楚客病来乡思苦，寂寥灯下不胜愁。
喜雪上窦相公::陈羽::千门万户雪花浮，点点无声落瓦沟。全似玉尘销更积，半成冰水结还流。光添曙色连天远，平地已沾盈尺润，年丰须荷富人侯。
宴杨驸马山亭::陈羽::垂杨拂岸草茸茸，绣户窗前花影重。鲙下玉盘红缕细，酒开金瓮绿醅醲。中朝附马何平叔，南国词人陆士龙。落日泛舟同醉处，回潭百丈映千峰。
经夫差庙::陈羽::姑苏城畔千年木，刻作夫差庙里神。冠盖寂寥尘满室，不知箫鼓乐何人。
九月十日即事::陈羽::汉江天外东流去，巴塞连山万里秋。节过重阳人病起，一枝残菊不胜愁。
夏日䜩九华池赠主人::陈羽::池上凉台五月凉，百花开尽水芝香。黄金买酒邀诗客，醉倒檐前青玉床。
长安早春言志::陈羽::九衢日暖树苍苍，万里吴人忆水乡。汉主未曾亲羽猎，不知将底谏君王。
读苏属国传::陈羽::天山西北居延海，沙塞重重不见春。肠断帝乡遥望日，节旄零落汉家臣。
吴城览古::陈羽::吴王旧国水烟空，香径无人兰叶红。春色似怜歌舞地，年年先发馆娃宫。
犍为城下夜泊闻夷歌::陈羽::犍为城下牂牁路，空冢滩西贾客舟。此夜可怜江上月，夷歌铜鼓不胜愁。
和王中丞使君春日过高评事幽居::陈羽::风光满路旗旛出，林下高人待使君。笑藉紫兰相向醉，野花千树落纷纷。
和王中丞中和日::陈羽::节应中和天地晴，繁弦叠鼓动高城。汉家分刺诸侯贵，一曲阳春江水清。
同韦中丞花下夜饮赠歌人::陈羽::银烛煌煌半醉人，娇歌宛转动朱唇。繁花落尽春风里，绣被郎官不负春。
若耶溪逢陆澧::陈羽::溪上春晴聊看竹，谁言驿使此相逢。担簦蹑屐仍多病，笑杀云间陆士龙。
夜泊荆溪::陈羽::小雪已晴芦叶暗，长波乍急鹤声嘶。孤舟一夜宿流水，眼看山头月落溪。
南山别僧::陈羽::惆怅人间多别离，梅花满眼独行时。无家度日多为客，欲共山僧何处期。
戏题山居二首 一::陈羽::云盖秋松幽洞近，水穿危石乱山深。门前自有千竿竹，免向人家看竹林。
戏题山居二首 二::陈羽::虽有柴门长不关，片云高木共身闲。犹嫌住久人知处，见欲移居更上山。
山中秋夜喜周士闲见过::陈羽::青山高处上不易，白云深处行亦难。留君不宿对秋月，莫厌山空泉石寒。
过栎阳山谿::陈羽::众草穿沙芳色齐，蹋莎行草过春谿。闲云相引上山去，人到山头云却低。
姑苏台怀古::陈羽::忆昔吴王争霸日，歌钟满地上高台。三千宫女看花处，人尽台崩花自开。
将归旧山留别::陈羽::相共游梁今独还，异乡摇落忆空山。信陵死后无公子，徒向夷门学抱关。
游洞灵观::陈羽::初访西城礼少君，独行深入洞天云。风吹青桂寒花落，香绕仙坛处处闻。
旅次沔阳闻克复而用师者穷兵黩武因书简之::陈羽::江上烟消汉水清，王师大破绿林兵。干戈用尽人成血，韩信空传壮士名。
湘君祠::陈羽::二妃怨处云沈沈，二妃哭处湘水深。商人酒滴庙前草，萧索风生斑竹林。
送辛吉甫常州觐省::陈羽::西去兰陵家不远，到家还及采兰时。新年送客我为客，惆怅门前黄柳丝。
题舞花山大师遗居::陈羽::西过流沙归路长，一生遗迹在东方。空堂寂寞闭灯影，风动四山松柏香。
广陵秋夜对月即事::陈羽::霜落寒空月上楼，月中歌吹满扬州。相看醉舞倡楼月，不觉隋家陵树秋。
早秋浐水送人归越::陈羽::凉叶萧萧生远风，晓鸦飞度望春宫。越人归去一摇首，肠断马嘶秋水东。
小江驿送陆侍御归湖上山::陈羽::鹤唳天边秋水空，荻花芦叶起西风。今夜渡江何处宿，会稽山在月明中。
送李德舆归穿石洞山居::陈羽::乌巾年少归何处，一片彩霞仙洞中。惆怅别时花似雪，行人不肯醉春风。
酬幽居闲上人喜及第后见赠::陈羽::九霄心在劳相问，四十年间岂足惊。风动自然云出岫，高僧不用笑浮生。
洛下赠彻公::陈羽::天竺沙门洛下逢，请为同社笑相容。支颐忽望碧云里，心爱嵩山第几重。
观朱舍人归葬吴中::陈羽::翩翩绛旐寒流上，行引东归万里魂。几处州人临水哭，共看遗草有王言。
题清镜寺留别::陈羽::路入千山愁自知，雪花撩乱压松枝。世人并道离别苦，谁信山僧轻别离。
从军行::陈羽::海畔风吹冻泥裂，枯桐叶落枝梢折。横笛闻声不见人，红旗直上天山雪。
宿淮阴作::陈羽::秋灯点点淮阴市，楚客联樯宿淮水。夜深风起鱼鳖腥，韩信祠堂明月里。
春日南山行::陈羽::处处看山不可行，野花相向笑无成。长嫌为客过州县，渐被时人识姓名。
步虚词二首 一::陈羽::汉武青斋读鼎书，太官扶上画云车。坛上月明宫殿闭，仰看星斗礼空虚。
步虚词二首 二::陈羽::楼殿层层阿母家，昆仑山顶驻红霞。笙歌出见穆天子，相引笑看琪树花。
襄阳过孟浩然旧居::陈羽::襄阳城郭春风起，汉水东流去不还。孟子死来江树老，烟霞犹在鹿门山。
送友人游嵩山::陈羽::嵩山归路绕天坛，雪影松声满谷寒。君见九龙潭上月，莫辞清夜访袁安。
伏翼西洞送夏方庆::陈羽::洞里春晴花正开，看花出洞几时回。殷勤好去武陵客，莫引世人相逐来。
赠人::陈羽::或櫂孤舟或杖藜，寻常适意钓长溪。草堂竹径在何处，落日孤烟寒渚西。
句::陈羽::稚子新能编笋笠，山妻旧解补荷衣。秋山隔岸清猿叫，湖水当门白鸟飞。
汝川行::欧阳詹::汝坟春女蚕忙月，朝起采桑日西没。轻绡裙露红罗袜，半蹋金梯倚枝歇。垂空玉腕若无骨，映叶朱唇似花发。相欢谁是游冶郎，蚕休不得岐路旁。
许州途中::欧阳詹::秦川行尽颍川长，吴江越岭已同方。征途渺渺烟茫茫，未得还乡伤近乡。随萍逐梗见春光，行乐登台鬬在旁。林间啼鸟野中芳，有似故园皆断肠。
述德上兴元严仆射::欧阳詹::山横碧立并雄岷，大阜洪川共降神。心合云雷清祸乱，力回天地作阳春。非熊德愧当周辅，称杰叨惭首汉臣。何幸腐儒无一艺，得为门下食鱼人。
及第后酬故园亲故::欧阳詹::才非天授学非师，以此成名曩岂期。杨叶射频因偶中，桂枝材美敢当之。称文作艺方惭德，相贺投篇料愧词。犹著褐衣何足羡，如君即是载鸣时。
题华十二判官汝州宅内亭::欧阳詹::高居胜景谁能有，佳意幽情共可欢。新柳遶门青翡翠，修篁浮径碧琅玕。步兵阮籍空除屏，彭泽陶潜谩挂冠。只在城隍也趋府，岂如吾子道斯安。
元日陪早朝::欧阳詹::斗柄东回岁又新，邃旒南面挹来宾。和光髣髴楼台晓，休气氛氲天地春。仪籥不唯丹穴鸟，称觞半是越裳人。江皋腐草今何幸，亦与恒星拱北辰。
和太原郑中丞登龙兴寺阁::欧阳詹::青窗朱户半天开，极目凝神望几回。晋国颓墉生草树，皇家瑞气在楼台。千条水入黄河去，万点山从紫塞来。独恨侍游违长者，不知高意是谁陪。
咏德上太原李尚书::欧阳詹::那以公方郭细侯，幷州非复旧幷州。九重帝宅司丹地，十万兵枢拥碧油。锵玉半为趋合吏，腰金皆是走庭流。王褒见德空知颂，身在三千最上头。
乐津店北陂::欧阳詹::婵娟有丽玉如也，美笑当予系予马。罗帏碧簟岂相容，行到山头忆山下。
出蜀门::欧阳詹::北客今朝出蜀门，翛然领得入时魂。游人莫道归来易，三不曾闻古老言。
题第五司户侍御::欧阳詹::曾称野鹤比群公，忽作长松向府中。骢马不骑人不识，冷然三尺别生风。
建溪行待陈诩::欧阳詹::偕行那得会心期，先者贪前后者迟。空忆丽词能状物，每看奇异但相思。
述德上兴元严仆射::欧阳詹::推车阃外主恩新，今日梁川草遍春。玉色据鞍双节下，扬兵百万路无尘。
许州送张中丞出临颍镇::欧阳詹::心诵阴符口不言，风驱千骑出辕门。孙吴去后无长策，谁敌留侯直下孙。
睹亡友题诗处::欧阳詹::旧友亲题壁上诗，伤看缘迹不缘词。门前犹是长安道，无复回车下笔时。
题秦岭::欧阳詹::南下斯须隔帝乡，北行一步掩南方。悠悠烟景两边意，蜀客秦人各断肠。
自南山却赴京师石臼岭头即事寄严仆射::欧阳詹::鸟企蛇盘地半天，下窥千仞到浮烟。因高回望沾恩处，认得梁州落日边。
与洪孺卿自梁州回途中经骆谷见野果有闽中悬壶子即同采摘因呈之洪亦闽人::欧阳詹::青苞朱实忽离离，摘得盈筐泪更垂。上德同之岂无意，故园山路一枝枝。
韦晤宅听歌::欧阳詹::服制虹霓鬓似云，萧郎屋里上清人。等闲逐酒倾杯乐，飞尽虹梁一夜尘。
与林蕴同之蜀途次嘉陵江认得越鸟声呈林林亦闽中人也::欧阳詹::正是闽中越鸟声，几回留听暗沾缨。伤心激念君深浅，共有离乡万里情。
送闻上人游嵩山::欧阳詹::二室峰峰昔愿游，从云从鹤思悠悠。丹梯石路君先去，为上青冥最上头。
永安寺照上人房::欧阳詹::草席蒲团不扫尘，松闲石上似无人。群阴欲午钟声动，自煮溪蔬养幻身。
山中老僧::欧阳詹::笑向来人话古时，绳床竹杖自扶持。秋深头冷不能剃，白黑苍然髪到眉。
赠鲁山李明府::欧阳詹::外户通宵不闭关，抱孙弄子万家闲。若将邑号称贤宰，又是皇唐李鲁山。
泉州赴上都留别舍弟及故人::欧阳詹::天长地阔多岐路，身即飞蓬共水萍。匹马将驱岂容易，弟兄亲故满离亭。
送张骠骑邠宁行营::欧阳詹::宝马雕弓金仆姑，龙骧虎视出皇都。扬鞭莫怪轻胡虏，曾在渔阳敌万夫。
题棃岭::欧阳詹::南北风烟即异方，连峰危栈倚苍苍。哀猿咽水偏高处，谁不沾衣望故乡。
秋夜寄僧::欧阳詹::尚被浮名诱此身，今时谁与德为邻。遥知是夜檀溪上，月照千峰为一人。
观送葬::欧阳詹::何事悲酸泪满巾，浮生共是北邙尘。他时不见北山路，死者还曾哭送人。
题王明府郊亭::欧阳詹::日日郊亭启竹扉，论桑劝穑是常机。山城要得牛羊下，方与农人分背归。
塞上行::欧阳詹::闻说胡兵欲利秋，昨来投笔到营州。骁雄已许将军用，边塞无劳天子忧。
题别业::欧阳詹::千山江上背斜晖，一径中峰见所归。不信扁舟回在晚，宿云先已到柴扉。
九日广陵登高怀邵二先辈::欧阳詹::簪萸泛菊俯平阡，饮过三杯却惘然。十岁此辰同醉友，登高各处已三年。
题延平剑潭::欧阳詹::想象精灵欲见难，通津一去水漫漫。空余昔日凌霜色，长与澄潭生昼寒。
晚泊漳州营头亭::欧阳詹::回峰叠嶂遶庭隅，散点烟霞胜画图。日暮华轩卷长箔，太清云上对蓬壶。
赠山南严兵马使::欧阳詹::为雁为鸿弟与兄，如雕如鹗杰连英。天旋地转烟云黑，共鼓长风六合清。
除夜侍酒呈诸兄示舍弟::欧阳詹::莫叹明朝又一春，相看堪共贵兹身。悠悠寰宇同今夜，膝下传杯有几人。
古东门行::柳宗元::汉家三十六将军，东方雷动横阵云。鸡鸣函谷客如雾，貌同心异不可数。赤丸夜语飞电光，徼巡司隶眠如羊。当街一叱百吏走，冯敬胸中函匕首。凶徒侧耳潜惬心，悍臣破胆皆杜口。魏王卧内藏兵符，子西掩袂真无辜。羌胡毂下一朝起，敌国舟中非所拟。安陵谁辨削砺功，韩国讵明深井里。绝胭断骨那下补，万金宠赠不如土。
杨尚书寄郴笔知是小生本样令更商榷使尽其功辄献长句::柳宗元::截玉铦锥作妙形，贮云含雾到南溟。尚书旧用裁天诏，内史新将写道经。曲艺岂能裨损益，微辞只欲播芳馨。桂阳卿月光辉遍，毫末应传顾兔灵。
南省转牒欲具江国图令尽通风俗故事::柳宗元::圣代提封尽海壖，狼荒犹得纪山川。华夷图上应初录，风土记中殊未传。椎髻老人难借问，黄茆深峒敢留连。南宫有意求遗俗，试检周书王会篇。
与浩初上人同看山寄京华亲故::柳宗元::海畔尖山似剑铓，秋来处处割愁肠。若为化得身千亿，散上峰头望故乡。
诏追赴都回寄零陵亲故::柳宗元::每忆纤鳞游尺泽，翻愁弱羽上丹霄。岸傍古堠应无数，次第行看别路遥。
过衡山见新花开却寄弟::柳宗元::故国名园久别离，今朝楚树发南枝。晴天归路好相逐，正是峰前回雁时。
汨罗遇风::柳宗元::南来不作楚臣悲，重入修门自有期。为报春风汨罗道，莫将波浪枉明时。
离觞不醉至驿却寄相送诸公::柳宗元::无限居人送独醒，可怜寂寞到长亭。荆州不遇高阳侣，一夜春寒满下厅。
诏追赴都二月至灞亭上::柳宗元::十一年前南渡客，四千里外北归人。诏书许逐阳和至，驿路开花处处新。
李西川荐琴石::柳宗元::远师驺忌鼓鸣琴，去和南风惬舜心。从此他山千古重，殷勤曾是奉徽音。
同刘二十八哭吕衡州兼寄江陵李元二侍御::柳宗元::衡岳新摧天柱峰，士林憔悴泣相逢。祗令文字传青简，不使功名上景钟。三亩空留悬磬室，九原犹寄若堂封。遥想荆州人物论，几回中夜惜元龙。
奉酬杨侍郎丈因送八叔拾遗戏赠诏追南来诸宾二首 一::柳宗元::贞一来时送彩笺，一行归雁慰惊弦。翰林寂寞谁为主，鸣凤应须早上天。
衡阳与梦得分路赠别::柳宗元::十年憔悴到秦京，谁料翻为岭外行。伏波故道风烟在，翁仲遗墟草树平。直以慵疏招物议，休将文字占时名。今朝不用临河别，垂泪千行便濯缨。
重别梦得::柳宗元::二十年来万事同，今朝岐路忽西东。皇恩若许归田去，晚岁当为邻舍翁。
清水驿丛竹天水赵云余手种一十二茎::柳宗元::檐下疏篁十二茎，襄阳从事寄幽情。祗应更指伶伦见，写尽雌雄双凤鸣。
登柳州城楼寄漳汀封连四州::柳宗元::城上高楼接大荒，海天愁思正茫茫。惊风乱飐芙蓉水，密雨斜侵薜荔墙。岭树重遮千里目，江流曲似九回肠。共来百越文身地，犹自音书滞一乡。
柳州寄丈人周韶州::柳宗元::越绝孤城千万峰，空斋不语坐高舂。印文生绿经旬合，砚匣留尘尽日封。梅岭寒烟藏翡翠，桂江秋水露鰅鳙。丈人本自忘机事，为想年来憔悴容。
得卢衡州书因以诗寄::柳宗元::临蒸且莫叹炎方，为报秋来雁几行。林邑东回山似戟，牂牁南下水如汤。蒹葭浙沥含秋雾，橘柚玲珑透夕阳。非是白蘋洲畔客，还将远意问潇湘。
岭南江行::柳宗元::瘴江南去入云烟，望尽黄茆是海边。山腹雨晴添象迹，潭心日暖长蛟涎。射工巧伺游人影，飓母偏惊旅客船。从此忧来非一事，岂容华髪待流年。
柳州峒氓::柳宗元::郡城南下接通津，异服殊音不可亲。青箬裹盐归峒客，绿荷包饭趁虚人。鹅毛御腊缝山罽，鸡骨占年拜水神。愁向公庭问重译，欲投章甫作文身。
柳州二月榕叶落尽偶题::柳宗元::宦情羁思共凄凄，春半如秋意转迷。山城过雨百花尽，榕叶满庭莺乱啼。
浩初上人见贻绝句欲登仙人山因以酬之::柳宗元::珠树玲珑隔翠微，病来方外事多违。仙山不属分符客，一任凌空锡杖飞。
雨中赠仙人山贾山人::柳宗元::寒江夜雨声潺潺，晓云遮尽仙人山。遥知玄豹在深处，下笑羁绊泥涂间。
别舍弟宗一::柳宗元::零落残红倍黯然，双垂别泪越江边。一身去国六千里，万死投荒十二年。桂岭瘴来云似墨，洞庭春尽水如天。欲知此后相思梦，长在荆门郢树烟。
殷贤戏批书后寄刘连州幷示孟仑二童::柳宗元::书成欲寄庾安西，纸背应劳手自题。闻到尽来诸子弟，临池寻已厌家鸡。
重赠二首 一::柳宗元::闻道将雏向墨池，刘家还有异同词。如今试遣隈墙问，已道世人那得知。
重赠二首 二::柳宗元::世上悠悠不识真，姜芽尽是捧心人。若道柳家无子弟，往年何事乞西宾。
叠前::柳宗元::小学新翻墨沼波，羡君琼树散枝柯。左家弄玉唯娇女，空觉庭前鸟迹多。
叠后::柳宗元::事业无成耻艺成，南宫起草旧连名。劝君火急添功用，趁取当时二妙声。
铜鱼使赴都寄亲友::柳宗元::行尽关山万里余，到时闾井是荒墟。附庸唯有铜鱼使，此后无因寄远书。
韩漳州书报彻上人亡因寄二绝 一::柳宗元::早岁京华听越吟，闻君江海分逾深。他时若写兰亭会，莫画高僧支道林。
韩漳州书报彻上人亡因寄二绝 二::柳宗元::频把琼书出袖中，独吟遗句立秋风。桂江日夜流千里，挥泪何时到甬东。
柳州城西北隅种柑树::柳宗元::手种黄柑二百株，春来新叶遍城隅。方同楚客怜皇树，不学荆州利木奴。几岁开花闻喷雪，何人摘实见垂珠。若教坐待成林日，滋味还堪养老夫。
闻彻上人亡寄侍郎杨丈::柳宗元::东越高僧还姓汤，几时琼佩触鸣珰。空花一散不知处，谁采金英与侍郎。
段九秀才处见亡友吕衡州书迹::柳宗元::交侣平生意最亲，衡阳往事似分身。袖中忽见三行字，拭泪相看是故人。
柳州寄京中亲故::柳宗元::林邑山连瘴海秋，牂牁水向郡前流。劳君远问龙城地，正北三千到锦州。
种木槲花::柳宗元::上苑年年占物华，飘零今日在天涯。祗因长作龙城守，剩种庭前木槲花。
摘樱桃赠元居士时在望仙亭南楼与朱道士同处::柳宗元::海上朱樱赠所思，楼居况是望仙时。蓬莱羽客如相访，不是偷桃一小儿。
酬曹侍御过象县见寄::柳宗元::破额山前碧玉流，骚人遥驻木兰舟。春风无限潇湘意，欲采蘋花不自由。
从崔中丞过卢少尹郊居::柳宗元::寓居湘岸四无邻，世网难婴每自珍。莳药闲庭延国老，开樽虚室值贤人。泉回浅石依高柳，迳转垂藤闲绿筠。闻道偏为五禽戏，出门鸥鸟更相亲。
夏昼偶作::柳宗元::南州溽暑醉如酒，隐几熟眠开北牖。日午独觉无余声，山童隔竹敲茶臼。
雨晴至江渡::柳宗元::江雨初晴思远步，日西独向愚溪渡。渡头水落村迳成，撩乱浮槎在高树。
冉溪::柳宗元::少时陈力希公侯，许国不复为身谋。风波一跌逝万里，壮心瓦解空缧囚。缧囚终老无余事，愿卜湘西冉溪地。却学寿张樊敬侯，种漆南园待成器。
戏题石门长老东轩::柳宗元::石门长老身如梦，旃檀成林手所种。坐来念念非昔人，万遍莲花为谁用。如今七十自忘机，贪爱都忘筋力微。莫向东轩春埜望，花开日出雉皆飞。
始见白髪题所植海石榴::柳宗元::几年封植爱芳丛，韶艳朱颜竟不同。从此休论上春事，看成古木对衰翁。
闻籍田有感::柳宗元::天田不日降皇舆，留滞长沙岁又除。宣室无由问厘事，周南何处托成书。
跂乌词::柳宗元::城上日出群乌飞，鸦鸦争赴朝阳枝。刷毛伸翼和且乐，尔独落魄今何为。无乃慕高近白日，三足妒尔令尔疾。无乃饥啼走道旁，贪鲜攫肉人所伤。翘肖独足下丛薄，口衔低枝始能跃。还顾泥涂备蝼蚁，仰看栋梁防燕雀。左右六翮利如刀，踊身失势不得高。支离无趾犹自免，努力低飞逃后患。
笼鹰词::柳宗元::凄风淅沥飞严霜，苍鹰上击翻曙光。云披雾裂虹蜺断，霹雳掣电捎平冈。砉然劲翮翦荆棘，下攫狐兔腾苍茫。爪毛吻血百鸟逝，独立四顾时激昂。炎风溽暑忽然至，羽翼脱落自摧藏。草中狸鼠足为患，一夕十顾惊且伤。但愿清商复为假，拔去万累云间翔。
放鹧鸪词::柳宗元::楚越有鸟甘且腴，嘲嘲自名为鹧鸪。徇媒得食不复虑，机械潜发罹罝罦。羽毛摧折触笼籞，烟火煽赫惊庖厨。鼎前芍药调五味，膳夫攘腕左右视。齐王不忍觳觫牛，简子亦放邯郸鸠。二子得意犹念此，况我万里为孤囚。破笼展翅当远去，同类相呼莫相顾。
龟背戏::柳宗元::长安新技出宫掖，喧喧初遍王侯宅。玉盘滴沥黄金钱，皎如文龟丽秋天。八方定位开神卦，六甲离离齐上下。投变转动玄机卑，星流霞破相参差。四分五裂势未已，出无入有谁能知。乍惊散漫无处所，须臾罗列已如故。徒言万事有盈虚，终朝一掷知胜负。修门象棋不复贵，魏宫妆奁世所弃。岂如瑞质耀奇文，愿持千岁寿吾君。庙堂巾笥非余慕，钱刀儿女徒纷纷。
闻黄鹂::柳宗元::倦闻子规嘲暮声，不意忽有黄鹂鸣。一声梦断楚江曲，满眼故园春意生。目极千里无山河，麦芒际天摇清波。王畿优本少赋役，务闲酒熟饶经过。此时晴烟最深处，舍南巷北遥相语。翻日迥度昆明飞，凌风邪看细柳翥。我今误落千万山，身同伧人不思还。乡禽何事亦来此，令我生心忆桑梓。闭声回翅归务速，西林紫椹行当熟。
浑鸿胪宅闻歌效白纻::柳宗元::翠帷双卷出倾城，龙剑破匣霜月明。朱唇掩仰悄无声，金簧玉磬宫中生。下沈秋火激太清，天高地迥凝日晶，羽觞荡漾何事倾。
更衣曲::刘禹锡::博山炯炯吐香雾，红烛引至更衣处。夜如何其夜漫漫，邻鸡未鸣寒雁度。庭前雪压松桂丛，廊下点点悬纱笼。满堂醉客争笑语，嘈囋琵琶青幕中。
洞庭秋月行::刘禹锡::洞庭秋月生湖心，层波万顷如镕金。孤轮徐转光不定，游气蒙蒙隔寒镜。是时白露三秋中，湖平月上天地空。岳阳楼头暮角绝，荡漾已过君山东。山城苍苍夜寂寂，水月逶迤绕城白。荡桨巴童歌竹枝，连樯估客吹羌笛。势高夜久阴力全，金气肃肃开星躔。浮云野马归四裔，遥望星斗当中天。天鸡相呼曙霞出，敛影含光让朝日。日出喧喧人不闲，夜来清景非人间。
龙阳县歌::刘禹锡::县门白日无尘土，百姓县前挽鱼罟。主人引客登大堤，小儿纵观黄犬怒。鹧鸪惊鸣绕篱落，橘柚垂芳照窗户。沙平草绿见吏稀，寂历斜阳照县鼓。
墙阴歌::刘禹锡::白日左右浮天潢，朝晡影入东西墙。昔为儿童在阴戏，当时意小觉日长。东邻侯家吹笙簧，随阴促促移象床。西邻田舍乏糟糠，就影汲汲舂黄粱。因思九州四海外，家家只占墙阴内。莫言墙阴数尺间，老却主人如等闲。君看眼前光阴促，中心莫学太行山。
踏潮歌::刘禹锡::屯门积日无回飙，沧波不归成踏潮。轰如鞭矻石且摇，亘空欲驾鼋鼍桥。惊湍蹙缩悍而骄，大陵高岸失岧嶤。四边无阻音响调，背负元气掀重霄。介鲸得性方逍遥，仰鼻嘘吸扬朱翘。海人狂顾迭相招，罽衣髽首声哓哓。征南将军登丽谯，赤旗指麾不敢嚣。翌日风回沴气消，归涛纳纳景昭昭。乌泥白沙复满海，海色不动如青瑶。
平齐行二首 一::刘禹锡::胡尘昔起蓟北门，河南地属平卢军。貂裘代马绕东岳，峄阳孤桐削为角。地形十二虏意骄，恩泽含容历四朝。鲁人皆解带弓箭，齐人不复闻箫韶。今朝天子圣神武，手握玄符平九土。初哀狂童袭故事，文告不来方振怒。去秋诏下诛东平，官军四合犹婴城。春来群乌噪且惊，气如坏山堕其庭。牙门大将有刘生，夜半射落欃枪星。帐中虏血流满地，门外三军舞连臂。驿骑函首过黄河，城中无贼天气和。朝廷侍郎来慰抚，耕夫满野行人歌。
平齐行二首 二::刘禹锡::泰山沈寇六十年，旅祭不享生愁烟。今逢圣君欲封禅，神使阴兵来阻战。妖氛扫尽河水清，日观杲杲卿云见。开元黄帝东封时，百神受职争奔驰。千钧猛簴顺流下，洪波涵淡浮熊罴。侍臣燕公秉文笔，玉检告天无愧词。当今睿孙承圣祖，岳神望幸河宗舞。青门大道属车尘，共待葳蕤翠华举。
送裴处士应制举诗::刘禹锡::裴生久在风尘里，气劲言高少知己。注书曾学郑司农，历国多于孔夫子。往年访我到连州，无穷绝境终日游。登山雨中试蜡屐，入洞夏里披貂裘。白帝城边又相遇，敛翼三年不飞去。忽然结束如秋蓬，自称对策明光宫。人言策中说何事，掉头不答看飞鸿。彤庭翠松迎晓日，凤衔金榜云间出。中贵腰鞭立倾酒，宰臣委佩观摇笔。古称射策如弯弧，一发偶中何时无。由来草泽无忌讳，努力满挽当亨衢。忆得当年识君处，嘉禾驿后联墙住。垂钩钓得王馀鱼，踏芳共登苏小墓。此事今同梦想间，相看一笑且开颜。老大希逢旧邻里，为君扶病到方山。
三乡驿楼伏睹玄宗望女几山诗小臣斐然有感::刘禹锡::开元天子万事足，唯惜当时光景促。三乡陌上望仙山，归作霓裳羽衣曲。仙心从此在瑶池，三清八景相追随。天上忽乘白云去，世间空有秋风词。
城西行::刘禹锡::城西簇簇三叛族，叛者为谁蔡吴蜀。中使提刀出禁来，九衢车马轰如雷。临刑与酒杯未覆，雠家白官先请肉。守吏能然董卓脐，饥乌来觇桓玄目。城西人散泰阶平，雨洗血痕春草生。
武昌老人说笛歌::刘禹锡::武昌老人七十余，手把庾令相问书。自言少小学吹笛，早事曹王曾赏激。往年镇戍到蕲州，楚山萧萧笛竹秋。当时买材恣搜索，典却身上乌貂裘。古苔苍苍封老节，石上孤生饱风雪。商声五音随指发，水中龙应行云绝。曾将黄鹤楼上吹，一声占尽秋江月。如今老去语尤迟，音韵高低耳不知。气力已微心尚在，时时一曲梦中吹。
西山兰若试茶歌::刘禹锡::山僧后檐茶数丛，春来映竹抽新茸。宛然为客振衣起，自傍芳丛摘鹰觜。斯须炒成满室香，便酌砌下金沙水。骤雨松声入鼎来，白云满碗花俳徊。悠扬喷鼻宿酲散，清峭彻骨烦襟开。阳崖阴岭各殊气，未若竹下莓苔地。炎帝虽尝未解煎，桐君有箓那知味。新芽连拳半未舒，自摘至煎俄顷余。木兰霑露香微似，瑶草临波色不如。僧言灵味宜幽寂，采采翘英为嘉客。不辞缄封寄郡斋，砖井铜炉损标格。何况蒙山顾渚春，白泥赤印走风尘。欲知花乳清泠味，须是眠云跂石人。
聚蚊谣::刘禹锡::沈沈夏夜兰堂开，飞蚊伺暗声如雷。嘈然歘起初骇听，殷殷若自南山来。喧腾鼓舞喜昏黑，昧者不分听者惑。露花滴沥月上天，利觜迎人著不得。我躯七尺尔如芒，我孤尔众能我伤。天生有时不可遏，为尔设幄潜匡床。清商一来秋日晓，羞尔微形饲丹鸟。
百舌吟::刘禹锡::晓星寥落春云低，初闻百舌间关啼。花树满空迷处所，摇动繁英坠红雨。笙簧百啭音韵多，黄鹂吞声燕无语。东方朝日迟迟升，迎风弄景如自矜。数声不尽又飞去，何许相逢绿杨路。绵蛮宛转似娱人，一心百舌何纷纷。酡颜侠少停歌听，坠珥妖姬和睡闻。可怜光景何时尽，谁能低回避鹰隼。廷尉张罗自不关，潘郎挟弹无情损。天生羽族尔何微，舌端万变乘春晖。南方朱鸟一朝见，索漠无言蒿下飞。
飞鸢操::刘禹锡::鸢飞杳杳青云里，鸢鸣萧萧风四起。旗尾飘扬势渐高，箭头砉划声相似。长空悠悠霁日悬，六翮不动凝风烟。游鹍翔雁出其下，庆云清景相回旋。忽闻饥乌一噪聚，瞥下云中争腐鼠。腾音砺吻相喧呼，仰天大吓疑鹓鶵。畏人避犬投高处，俛啄无声犹屡顾。青鸟自爱玉山禾，仙禽徒贵华亭露。朴遬危巢向暮时，毰毸饱腹蹲枯枝。游童挟弹一麾肘，臆碎羽分人不悲。天生众禽各有类，威凤文章在仁义。鹰隼仪形蝼蚁心，虽能戾天何足贵。
秋萤引::刘禹锡::汉陵秦苑遥苍苍，陈根腐叶秋萤光。夜空寥寂金气净，千门九陌飞悠扬。纷纶晖映互明灭，金炉星喷镫花发。露华洗濯清风吹，低昂不定招摇垂。高丽罘罳照蛛网，斜历璇题舞罗幌。曝衣楼上拂香裙，承露台前转仙掌。槐市诸生夜读书，北窗分明辨鲁鱼。行子东山起征思，中郎骑省悲秋气。铜雀人归自入帘，长门帐开来照泪。谁言向晦常自明，儿童走步娇女争。天生有光非自衒，远近低昂暗中见。撮蚊妖鸟亦夜起，翅如车轮而已矣。
竞渡曲::刘禹锡::沅江五月平堤流，邑人相将浮彩舟。灵均何年歌已矣，哀谣振檝从此起。杨桴击节雷阗阗，乱流齐进声轰然。蛟龙得雨鬐鬛动，䗖蝀饮河形影联。刺史临流褰翠帏，揭竿命爵分雄雌。先鸣余勇争鼓舞，未至衔枚颜色沮。百胜本自有前期，一飞由来无定所。风俗如狂重此时，纵观云委江之湄。彩旗夹岸照蛟室，罗袜凌波呈水嬉。曲终人散空愁暮，招屈亭前水东注。
翰林白二十二学士见寄诗一百篇因以答贶::刘禹锡::吟君遗我百篇诗，使我独坐形神驰。玉琴清夜人不语，琪树春朝风正吹。郢人斤斵无痕迹，仙人衣裳弃刀尺。世人方内欲相寻，行尽四维无处觅。
将赴汝州途出浚下留辞李相公::刘禹锡::长安旧游四十载，鄂渚一别十四年。后来富贵已零落，岁寒松柏犹依然。初逢贞元尚文主，云阙天池共翔舞。相看却数六朝臣，屈指如今无四五。夷门天下之咽喉，昔时往往生疮疣。联翩旧相来镇压，四海吐纳皆通流。久别凡经几多事，何由说得平生意。千思万虑尽如空，一笑一言真可贵。世间何事最殷勤，白头将相逢故人。功成名遂会归老，请问东山为近邻。
平蔡州三首 一::刘禹锡::蔡州城中众心死，妖星夜落照壕水。汉家飞将下天来，马棰一挥门洞开。贼徒崩腾望旗拜，有若群蛰惊春雷。狂童面缚登槛车，太白夭矫垂捷书。相公从容来镇抚，常侍郊迎负文弩。四人归业闾里闲，小儿跳浪健儿舞。
平蔡州三首 二::刘禹锡::汝南晨鸡喔喔鸣，城头鼓角音和平。路傍老人忆旧事，相与感激皆涕零。老人收泣前致辞，官军入城人不知。忽惊元和十二载，重见天宝承平时。
平蔡州三首 三::刘禹锡::九衢车马浑浑流，使臣来献淮西囚。四夷闻风失匕箸，天子受贺登高楼。妖童擢髪不足数，血污城西一抔土。南峰无火楚泽闲，夜行不锁穆陵关。策勋礼毕天下泰，猛士按剑看恒山。
送僧仲剬东游兼寄呈灵澈上人::刘禹锡::释子道成神气闲，住持曾上清凉山。晴空礼拜见真像，金毛五髻卿云间。西游长安隶僧籍，本寺门前曲江碧。松间白月照宝书，竹下香泉洒瑶席。前时学得经论成，奔驰象马开禅扃。高筵谈柄一麾拂，讲下门徒如醉醒。旧闻南方多长老，次第来入荆门道。荆州本自重弥天，南朝塔庙犹依然。宴坐东阳枯树下，经行居止故台边。忽忆遗民社中客，为我衡阳驻飞锡。讲罢同寻相鹤经，闲来共蜡登山屐。一旦扬眉望沃州，自言王谢许同游。凭将杂拟三十首，寄与江南汤慧休。
观棋歌送儇师西游::刘禹锡::长沙男子东林师，闲读艺经工弈棋。有时凝思如入定，暗覆一局谁能知。今年访予来小桂，方袍袖中贮新势。山人无事秋日长，白昼懵懵眠匡床。因君临局看鬬智，不觉迟景沈西墙。自从仙人遇樵子，直到开元王长史。前身后身付余习，百变千化无穷已。初疑磊落曙天星，次见搏击三秋兵。雁行布陈众未晓，虎穴得子人皆惊。行尽三湘不逢敌，终日饶人损机格。自言台阁有知音，悠然远起西游心。商山夏木阴寂寂，好处俳徊驻飞锡。忽思争道画平沙，独笑无言心有适。蔼蔼京城在九天，贵游豪士足华筵。此时一行出人意，赌取声名不要钱。
吐绶鸟词::刘禹锡::越山有鸟翔寥廓，嗉中天绶光若若。越人偶见而奇之，因名吐绶江南知。四明天姥神仙地，朱鸟星精锺异气。赤玉雕成彪炳毛，红绡翦出玲珑翅。湖烟始开山日高，迎风吐绶盘花绦。临波似染琅琊草，映叶疑开阿母桃。花红草绿人间事，未若灵禽自然贵。鹤吐明珠暂报恩，鹊衔金印空为瑞。春和秋霁野花开，玩景寻芳处处来。翠幕雕笼非所慕，珠丸柘弹莫相猜。栖月啼烟凌缥缈，高林先见金霞晓。三山仙路寄遥情，刷羽扬翘欲上征。不学碧鸡依井络，愿随青鸟向层城。太液池中有黄鹄，怜君长向高枝宿。如何一借羊角风，来听箫韶九成曲。
送鸿举游江[西]::刘禹锡::禅客学禅兼学文，出山初似无心云。从风卷舒来何处，缭绕巴山不得去。山州古寺好闲居，读尽龙王宫里书。使君滩头拣石砚，白帝城边寻野蔬。忽然登高心瞥起，又欲浮杯信流水。烟波浩淼鱼鸟情，东去三千三百里。荆门峡断无盘涡，湘平汉阔清光多。庐山雾开见瀑布，江西月净闻渔歌。锺陵八郡多名守，半是西方社中友。与师相见便谈空，想得高斋狮子吼。
采菱行::刘禹锡::白马湖平秋日光，紫菱如锦彩鸳翔。荡舟游女满中央，采菱不顾马上郎。争多逐胜纷相向，时转兰桡破轻浪。长鬟弱袂动参差，钗影钏文浮荡漾。笑语哇咬顾晚晖，蓼花缘岸扣舷归。归来共到市桥步，野蔓系船萍满衣。家家竹楼临广陌，下有连樯多估客。携觞荐芰夜经过，醉踏大堤相应歌。屈平祠下沅江水，月照寒波白烟起。一曲南音此地闻，长安北望三千里。
和浙西李大夫霜夜对月听小童吹觱篥歌依本韵::刘禹锡::海门双青暮烟歇，万顷金波涌明月。侯家小儿能觱篥，对此清光天性发。长江凝练树无风，浏栗一声霄汉中。涵胡画角怨边草，萧瑟清蝉吟野丛。冲融顿挫心使指，雄吼如风转如水。思妇多情珠泪垂，仙禽欲舞双翅起。郡人寂听衣满霜，江城月斜楼影长。才惊指下繁韵息，已见树杪明星光。谢公高斋吟激楚，恋阙心同在羁旅。一奏荆人白雪歌，如闻雒客扶风邬。吴门水驿按山阴，文字殷勤寄意深。欲识阳陶能绝处，少年荣贵道伤心。
伤我马词::刘禹锡::生于碛礰善驰走，万里南来困丘阜。青菰寒菽非适口，病闻北风犹举首。金台已平骨空朽，投之龙渊从尔友。
上方::司空图::花落更同悲木落，莺声相续即蝉声。荣枯了得无多事，只是闲人漫系情。
寄王赞学::司空图::黄卷不关兼济业，青山自保老闲身。一行万里纤尘静，可要张仪更入秦。
新节::司空图::转悲新岁重于山，不似轻鸥肯复还。朱绂纵教金印换，青云未胜白头闲。
自河西归山二首 一::司空图::一水悠悠一叶危，往来长恨阻归期。乡关不是无华表，自为多惊独上迟。
自河西归山二首 二::司空图::水阔风惊去路危，孤舟欲上更迟迟。鹤群长扰三珠树，不借人间一只骑。
王官二首 一::司空图::风荷似醉和花舞，沙鸟无情伴客闲。总是此中皆有恨，更堪微雨半遮山。
王官二首 二::司空图::荷塘烟罩小斋虚，景物皆宜入画图。尽日无人只高卧，一双白鸟隔纱厨。
贺翰林侍郎二首 一::司空图::太白东归鹤背吟，镜湖空在酒船沈。今朝忽见银台事，早晚重征入翰林。
贺翰林侍郎二首 二::司空图::玉版征书洞里看，沈羲新拜侍郎官。文星喜气连台曜，圣主方知四海安。
寄王十四舍人::司空图::几年汶上约同游，拟为莲峰别置楼。今日凤皇池畔客，五千仞雪不回头。
纶阁有感::司空图::风涛曾阻化鳞来，谁料蓬瀛路却开。欲去迟迟还自笑，狂才应不是仙才。
狂题十八首 一::司空图::莫恨艰危日日多，时情其奈幸门何。貔貅睡稳蛟龙渴，犹把烧残朽铁磨。
狂题十八首 二::司空图::别鹤凄凉指法存，戴逵能耻近王门。世间第一风流事，借得王公玉枕痕。
狂题十八首 三::司空图::交疏自古戒言深，肝胆徒倾致铄金。不是史迁书与说，谁知孤负李陵心。
狂题十八首 四::司空图::南华落笔似荒唐，若肯经纶亦不狂。偶作客星侵帝座，却应虚薄是严光。
狂题十八首 五::司空图::不劳世路更相猜，忍到须休惜得材。几度懒乘风水便，拗船折舵恐难回。
狂题十八首 六::司空图::由来相爱只诗僧，怪石长松自得朋。却怕他生还识字，依前日下作孤灯。
狂题十八首 七::司空图::老禅乘仗莫过身，远岫孤云见亦频。应是佛边犹怕闹，信缘须作且闲人。
狂题十八首 八::司空图::止竟闲人不爱闲，只偷无事闭柴关。轰霆搅破蛟龙窟，也被狂风卷出山。
狂题十八首 九::司空图::地下修文著作郎，生前饥处倒空墙。何如神爽骑星去，犹自研几助玉皇。
狂题十八首 十::司空图::雨洗芭蕉叶上诗，独来凭槛晚晴时。故园虽恨风荷腻，新句闲题亦满池。
狂题十八首 十一::司空图::初时拄杖向邻村，渐到清明亦杜门。三十年来辞病表，今朝卧病感皇恩。
狂题十八首 十二::司空图::来时虽恨失青毡，自见芭蕉几十篇。应是阿刘还宿债，剩拼才思折供钱。
狂题十八首 十三::司空图::芭蕉丛畔碧婵娟，免更悠悠扰蜀川。应到去时题不尽，不劳分寄校书笺。
狂题十八首 十四::司空图::自伤衰病渐难平，永夜禅床雨滴声。闻道虎疮仍带镞，吼来和痛亦横行。
狂题十八首 十五::司空图::昨日流莺今日蝉，起来又是夕阳天。六龙飞辔长相窘，更忍乘危自着鞭。
狂题十八首 十六::司空图::有是有非还有虑，无心无迹亦无猜。不平便激风波险，莫向安时稔祸胎。
狂题十八首 十七::司空图::十年三署让官频，认得无才又索身。莫道太行同一路，大都安稳属闲人。
狂题十八首 十八::司空图::曾闻劫火到蓬壶，缩尽鳌头海亦枯。今日家山同此恨，人归未得鹤归无。
游仙二首 一::司空图::蛾眉新画觉婵娟，鬬走将花阿母边。仙曲教成慵不理，玉阶相簇打金钱。
游仙二首 二::司空图::刘郎相约事难谐，雨散云飞自此乖。月姊殷勤留不住，碧空遗下水精钗。
漫书五首 一::司空图::长拟求闲未得闲，又劳行役出秦关。逢人渐觉乡音异，却恨莺声似故山。
漫书五首 二::司空图::溪边随事有桑麻，尽日山程十数家。莫怪行人频怅望，杜鹃不是故乡花。
漫书五首 三::司空图::海上昔闻麋爱鹤，山中今日鹿憎龟。爱憎止竟须关分，莫把微才望所知。
漫书五首 四::司空图::世路快心无好事，恩门嘉话合书绅。神藏鬼伏能千变，亦胜忘机避要津。
漫书五首 五::司空图::四翁识势保安闲，须为生灵暂出山。一种老人能算度，磻溪心迹愧商颜。
偶诗五首 一::司空图::闲韵虽高不衒才，偶抛猿鸟乍归来。夕阳照个新红叶，似要题诗落砚台。
偶诗五首 二::司空图::芙蓉骚客空留怨，芍药诗家只寄情。谁似天才李山甫，牡丹属思亦纵横。
偶诗五首 三::司空图::贤豪出处尽沉吟，白日高悬只照心。一掬信陵坟上土，便如碣石累千金。
偶诗五首 四::司空图::声貌由来固绝伦，今朝共许占残春。当歌莫怪频垂泪，得地翻惭早失身。
偶诗五首 五::司空图::中宵茶鼎沸时惊，正是寒窗竹雪明。甘得寂寥能到老，一生心地亦应平。
杂题二首 一::司空图::先知左袒始同行，须待龙楼羽翼成。若使只凭三杰力，犹应汉鼎一毫轻。
杂题二首 二::司空图::鱼在枯池鸟在林，四时无奈雪霜侵。若教激劝由真宰，亦奖青松径寸心。
光化踏青有感::司空图::引得车回莫认恩，却成寂寞与谁论。到头不是君王意，羞插垂杨更傍门。
白菊三首 二::司空图::莫惜西风又起来，犹能婀娜傍池台。不辞暂被霜寒挫，舞袖招香即却回。
白菊三首 三::司空图::为报繁霜且莫催，穷秋须到自低垂。横拖长袖招人别，只待春风却舞来。
扇::司空图::珍重逢秋莫弃捐，依依只仰故人怜。有时池上遮残日，承得霜林几个蝉。
修史亭三首 一::司空图::山前邻叟去纷纷，独强衰羸爱杜门。渐觉一家看冷落，地炉生火自温存。
修史亭三首 二::司空图::甘心七十且酣歌，自算平生幸已多。不似香山白居士，晚将心地著禅魔。
修史亭三首 三::司空图::乌纱巾上是青天，检束酬知四十年。谁料平生臂鹰手，挑灯自送佛前钱。
力疾山下吴邨看杏花十九首 一::司空图::春来渐觉一川明，马上繁花作阵迎。掉臂只将诗酒敌，不劳金鼓助横行。
力疾山下吴邨看杏花十九首 二::司空图::阊阖曾排捧御炉，犹看晓月认金铺。羸形不画凌烟阁，只为微才激壮图。
力疾山下吴邨看杏花十九首 三::司空图::镜留雪鬓暖消无，春到棃花日又晡。移取扶桑堦下种，年年看长碍金乌。
力疾山下吴邨看杏花十九首 四::司空图::折来未尽不须休，年少争来莫与留。更愿狂风知我意，一时吹向海西头。
力疾山下吴邨看杏花十九首 五::司空图::才情百巧鬬风光，却笑雕花刻叶忙。熨帖新巾来与裹，犹看腾踏少年场。
力疾山下吴邨看杏花十九首 六::司空图::浮世荣枯总不知，且忧花阵被风欺。侬家自有麒麟阁，第一功名只赏诗。
力疾山下吴邨看杏花十九首 七::司空图::白衫裁袖本教宽，朱紫由来亦一般。王老小儿吹笛看，我侬试舞尔侬看。
力疾山下吴邨看杏花十九首 八::司空图::单床薄被又羁栖，待到花开亦甚迷。若道折多还有罪，只应莺啭是金鸡。
力疾山下吴邨看杏花十九首 九::司空图::近来桃李半烧枯，归卧乡园只老夫。莫算明年人在否，不知花得更开无。
力疾山下吴邨看杏花十九首 十::司空图::汉王何事损精神，花满深宫不见春。秾艳三千临粉镜，独悲掩面李夫人。
力疾山下吴邨看杏花十九首 十一::司空图::能艳能芳自一家，胜鸾胜凤胜烟霞。客来须共醒醒看，碾尽明昌几角茶。
力疾山下吴邨看杏花十九首 十二::司空图::造化无端欲自神，裁红剪翠为新春。不如分减闲心力，更助英豪济活人。
力疾山下吴邨看杏花十九首 十三::司空图::徘徊自劝莫沾缨，分付年年谷口莺。却赖无情容易别，有情早个不胜情。
力疾山下吴邨看杏花十九首 十四::司空图::闲步偏宜舞袖迎，春光何事独无情。垂杨合是诗家物，只爱敷溪道北生。
力疾山下吴邨看杏花十九首 十五::司空图::亦知王大是昌龄，杜二其如律韵清。还有酸寒堪笑处，拟夸朱绂更峥嵘。
力疾山下吴邨看杏花十九首 十六::司空图::潘郎爱说是诗家，枉占河阳一县花。千载几人搜警句，补方金字爱晴霞。
力疾山下吴邨看杏花十九首 十七::司空图::行乐溪边步转迟，出山渐减探花期。去年四度今三度，恐到凭人折去时。
力疾山下吴邨看杏花十九首 十八::司空图::此身衰病转堪嗟，长忍春寒独惜花。更恨新诗无纸写，蜀笺堆积是谁家。
力疾山下吴邨看杏花十九首 十九::司空图::昨日黄昏始看回，梦中相约又衔杯。起来闻到风飘却，犹拟教人扫取来。
少仪::司空图::昨日登班缀柏台，更惭起草属微才。锦窠不是寻常锦，兼向丘迟夺得来。
重阳四首 一::司空图::檐前减燕菊添芳，燕尽庭前菊又荒。老大比他年少少，每逢佳节更悲凉。
重阳四首 二::司空图::雨寒莫待菊花催，须怕晴空暖并开。开却一枝开却尽，且随幽蝶更徘徊。
重阳四首 三::司空图::青娥懒唱无衣换，黄菊新开乞酒难。长有长亭惆怅事，隔河更得对凭栏。
重阳四首 四::司空图::白发怕寒梳更懒，黄花晴日照初开。篱头应是蝶相报，已被邻家携酒来。
长命缕::司空图::他乡处处堪悲事，残照依依惜别天。此去知名长命缕，殷勤为我唱花前。
柏东::司空图::冥得机心岂在僧，柏东闲步爱腾腾。免教世路人相忌，逢着村醪亦不憎。
歌者十二首 一::司空图::追逐翻嫌傍管弦，金钗击节自当筵。风霜一夜燕鸿断，唱作江南袚禊天。
歌者十二首 二::司空图::玉树花飘凤失栖，一声初压管弦低。清回烦署成潇洒，艳逐寒云变惨凄。
歌者十二首 三::司空图::十斛明珠亦易拼，欲兼人艺古来难。五云合是新声染，镕作琼浆洒露盘。
歌者十二首 四::司空图::不似新声唱亦新，旋调玉管旋生春。愁肠隔断珠帘外，只为今宵共听人。
歌者十二首 五::司空图::十年逃难别云林，暂辍狂歌且听琴。转觉淡交言有味，此声知是古人心。
歌者十二首 六::司空图::五柳先生自识微，无言共笑手空挥。胸中免被风波挠，肯为螳螂动杀机。
歌者十二首 七::司空图::风霜寒水旅人心，几处笙歌绣户深。分泊一场云散后，未胜初夜便听琴。
歌者十二首 八::司空图::自怜眼暗难求药，莫恨花繁便有风。桃李更开须强看，明年兼恐听歌聋。
歌者十二首 九::司空图::白云深处寄生涯，岁暮生情赖此花。蜂蝶绕来忙绕袖，似知教折送邻家。
歌者十二首 十::司空图::重九仍重岁渐阑，强开病眼更登攀。年年认得酣歌处，犹恐招魂葬故山。
歌者十二首 十一::司空图::绕壁依稀认写真，更须粉绘饰羸身。凄凉不道身无寿，九日还无旧会人。
歌者十二首 十二::司空图::鹤氅花香搭槿篱，枕前蛩迸酒醒时。夕阳似照陶家菊，黄蝶无穷压故枝。
题裴晋公华岳庙题名::司空图::岳前大队赴淮西，从此中原息鼓鼙。石阙莫教苔藓上，分明认取晋公题。
杨柳枝寿杯词十八首 一::司空图::乐府翻来占太平，风光无处不含情。千门万户喧歌吹，富贵人间只此声。
杨柳枝寿杯词十八首 二::司空图::撼晚梳空不自持，与君同折上楼时。春风还有常情处，系得人心免别离。
杨柳枝寿杯词十八首 三::司空图::灞亭东去彻隋堤，赠别何须醉似泥。万里往来无一事，便帆轻拂乱莺啼。
杨柳枝寿杯词十八首 四::司空图::台城细仗晓初移，诏赐千官禊饮时。绿帐远笼轻珮响，更曛晴日上龙旗。
杨柳枝寿杯词十八首 五::司空图::桃源仙子不须夸，闻道惟栽一片花。何似浣纱溪畔住，绿阴相间两三家。
杨柳枝寿杯词十八首 六::司空图::偶然楼上卷珠帘，往往长条拂枕函。恰值小娥初学舞，拟偷金缕押春衫。
杨柳枝寿杯词十八首 七::司空图::池边影动散鸳鸯，更引微风乱绣床。直待玉窗尘不起，始应金雁得成行。
杨柳枝寿杯词十八首 八::司空图::稻畦分影向江邨，憔悴经霜只半存。昨日流莺今不见，乱萤飞出照黄昏。
杨柳枝寿杯词十八首 九::司空图::客泪休沾汉水滨，舞腰羞杀汉宫人。狂风更与回烟帚，扫尽繁花独占春。
杨柳枝寿杯词十八首 十::司空图::游人莫叹易凋衰，长乐荣枯自有期。看取明年春意动，更于何处最先知。
杨柳枝寿杯词十八首 十一::司空图::昔年行乐及芳时，一上丹梯桂一枝。笑问江头醉公子，饶君满把麹尘丝。
杨柳枝寿杯词十八首 十二::司空图::渡头残照一行新，独自依依向北人。莫恨乡程千里远，眼中从此故乡春。
杨柳枝寿杯词十八首 十三::司空图::絮惹轻枝雪未飘，小溪烟束带危桥。邻家女伴频攀折，不觉回身罥翠翘。
杨柳枝寿杯词十八首 十四::司空图::处处萦空百万枝，一枝枝好更题诗。隔城远岫招行客，便与朱楼当酒旗。
杨柳枝寿杯词十八首 十五::司空图::锦城分得映金沟，两岸年年引胜游。
杨柳枝寿杯词十八首 十六::司空图::日暖津头絮已飞，看看还是送君归。莫言万绪牵愁思，缉取长绳系落晖。
杨柳枝寿杯词十八首 十七::司空图::大堤时节近清明，霞衬烟笼遶郡城。好是梨花相映处，更胜松雪日初晴。
杨柳枝寿杯词十八首 十八::司空图::圣主千年乐未央，御沟金翠满垂杨。年年织作升平字，高映南山献寿觞。
山鹊::司空图::多惊本为好毛衣，只赖人怜始却归。众鸟自知颜色减，妒他偏向眼前飞。
李居士::司空图::高风只在五峰前，应是精灵降作贤。万里无云惟一鹤，乡中同看却升天。
杏花::司空图::诗家偏为此伤情，品韵由来莫与争。解笑亦应兼解语，只应慵语倩莺声。
白菊三首 一::司空图::不疑陶令是狂生，作赋其如有定情。犹胜江南隐居士，诗魔终袅负孤名。
白菊三首 二::司空图::自古诗人少显荣，逃名何用更题名。诗中有虑犹须戒，莫向诗中著不平。
白菊三首 三::司空图::登高可羡少年场，白菊堆边鬓似霜。益算更希沾上药，今朝第七十重阳。
听雨::司空图::半夜思家睡里愁，雨声落落屋檐头。照泥星出依前黑，淹烂庭花不肯休。
杨柳枝二首 一::司空图::陶家五柳簇衡门，还有高情爱此君。何处更添诗境好，新蝉欹枕每先闻。
杨柳枝二首 二::司空图::数枝珍重蘸沧浪，无限尘心暂免忙。烦暑若和烟露裛，便同佛手洒清凉。
修史亭二首 一::司空图::少年已惯掷年光，时节催驱独不忙。今日无疑亦无病，前程无事扰医王。
修史亭二首 二::司空图::篱落轻寒整顿新，雪晴步屣会诸邻。自从南至歌风顶，始见人烟外有人。
漫书::司空图::乐退安贫知是分，成家报国亦何惭。到还僧院心期在，瑟瑟澄鲜百丈潭。
杂题二首 二::司空图::晓镜高窗气象深，自怜清格笑尘心。世间不为蛾眉误，海上方应鹤背吟。
寄薛起居::司空图::小域新衔贺圣朝，亦知蹇分巧难抛。麤才自合无岐路，不破工夫漫解嘲。
洛阳咏古::司空图::石勒童年有战机，洛阳长啸倚门时。晋朝不是王夷甫，大智何由得预知。
送杨环校书归广南::周繇::天南行李半波涛，滩树枝枝拂戏猱。初著蓝衫从远峤，乍辞云署泊轻艘。山村象踏桄榔叶，海外人收翡翠毛。名宦两成归旧隐，遍寻亲友兴何饶。
经故宅有感::周繇::身没南荒雨露赊，朱门空锁旧繁华。池塘凿就方通水，桃杏栽成未见花。异代图书藏几箧，倾城罗绮散谁家。昔年埏埴生灵地，今日生人为叹嗟。
送入蕃使::周繇::猎猎旗幡过大荒，敕书犹带御烟香。滹沱河冻军回探，逻逤城孤雁著行。远寨风狂移帐幕，平沙日晚卧牛羊。早终册礼朝天阙，莫遣虬髭染塞霜。
白石潭秋霁作::周繇::潭心烟雾破斜晖，殷殷雷声隔翠微。崖蹙盘涡翻蜃窟，滩吹白石上渔矶。陵风舴艋讴哑去，出水鸬鹚薄泊飞。秋霁更谁同此望，远钟时见一僧归。
题金陵栖霞寺赠月公::周繇::明家不要买山钱，施作清池种白莲。松桧老依云外地，楼台深锁洞中天。风经绝顶回疏雨，石倚危屏挂落泉。欲结茅庵伴师住，肯饶多少薜萝烟。
津头望白水::周繇::晴江暗涨岸吹沙，山畔船冲树杪斜。城郭半淹桥市闹，鹭鸶缭绕入人家。
公子行::周繇::青山薄薄漏春风，日暮鸣鞭柳影中。回望玉楼人不见，酒旗深处勒花骢。
看牡丹赠段成式::周繇::金蘂霞英叠彩香，初疑少女出兰房。逡巡又是一年别，寄语集仙呼索郎。
以人参遗段成式::周繇::人形上品传方志，我得真英自紫团。惭非叔子空持药，更请伯言审细看。
和段成式 一::周繇::回簪转黛喜猜防，粉署裁诗助酒狂。若遇仙丹偕羽化，便随萧史亦何伤。
和段成式 二::周繇::玉树琼筵映彩霞，澄虚楼阁似仙家。只缘存想归兰室，不向春风看夜花。
闻人说海北事有感::聂夷中::故乡归路隔高雷，见说年来事可哀。村落日中眠虎豹，田园雨后长蒿莱。海隅久已无春色，地底真成有劫灰。荆棘满山行不得，不知当日是谁栽。
筑城篇::顾云::三十六里西川地，围遶城郭峨天横。一家人率一口甓，版筑才兴城已成。役夫登登无倦色，馔饱觞酣方暂息。不假神龟出指踪，尽凭心匠为筹画。画阁团团真铁瓮，堵阔巉岩齐石壁。风吹四面旌旗动，火焰相烧满天赤。散花楼晚挂残虹，濯锦秋江澄倒碧。西川父老贺子孙，从兹始是中华人。
咏柳二首 一::顾云::带露含烟处处垂，绽黄摇绿嫩参差。长堤未见风飘絮，广陌初怜日映丝。斜傍画筵偷舞态，低临妆阁学愁眉。离亭不放到春暮，折尽拂檐千万枝。
咏柳二首 二::顾云::闲花野草总争新，眉皱丝干独不匀。乞取东风残气力，莫教虚度一年春。
宴边将::张乔::一曲梁州金石清，边风萧飒动江城。座中有老沙场客，横笛休吹塞上声。
送何道士归山::张乔::身非绝粒本清羸，束挂仙经杖一枝。落叶独寻流水去，深山长与白云期。树临丹灶寒花疾，坛近清岚夜月迟。樵客若能随洞里，回归人世始应悲。
城东寓居寄知己::张乔::花木闲门苔藓生，浐川特去得吟情。病来久绝洞庭信，年长却思庐岳耕。落日独归林下宿，暮云多遶水边行。干时退出长如此，频愧相忧道姓名。
再书边事::张乔::万里沙西寇已平，犬羊群外筑空城。分营夜火烧云远，校猎秋雕掠草轻。秦将力随胡马竭，蕃河流入汉家清。羌戎不识干戈老，须贺当时圣主明。
游边感怀二首 一::张乔::贫游缭绕困边沙，却被辽阳战士嗟。不是无家归不得，有家归去似无家。
游边感怀二首 二::张乔::兄弟江南身塞北，雁飞犹自半年余。夜来因得思乡梦，重读前秋转海书。
河湟旧卒::张乔::少年随将讨河湟，头白时清返故乡。十万汉军零落尽，独吹边曲向残阳。
促织::张乔::念尔无机自有情，迎寒辛苦弄梭声。椒房金屋何曾识，偏向贫家壁下鸣。
猿::张乔::挂月栖云向楚林，取来全是为清音。谁知系在黄金索，翻畏侯家不敢吟。
寄荐福寺栖白大师::张乔::高塔六街无不见，塔边名出秪吾师。尝闻朝客多相□，记得□□数句诗。
越中赠别::张乔::东越相逢几醉眠，满楼明月镜湖边。别离吟断西陵渡，杨柳秋风两岸蝉。
寄清越上人::张乔::大道本来无所染，白云那得有心期。远公独刻莲花漏，犹向空山礼六时。
宿齐山僧舍::张乔::一宿经窗卧白波，万重归梦隔烟萝。若言不得南宗要，长在禅妆事更多。
春日游曲江::张乔::日暖鸳鸯拍浪春，蒹葭浦际聚青蘋。若论来往乡心切，须是烟波岛上人。
题河中鹳雀楼::张乔::高楼怀古动悲歌，鹳雀今无野燕过。树隔五陵秋色早，水连三晋夕阳多。渔人遗火成寒烧，牧笛吹风起夜波。十载重来值摇落，天涯归计欲如何。
宿洛都门::张乔::山川马上度边禽，一宿都门永夜吟。客路不归秋又晚，西风吹动洛阳砧。
赠友人::张乔::自说安贫归未得，竹边门掩小池冰。典琴赊酒吟过寺，送客思乡上灞陵。待月夜留烟岛客，忆云闲访翠微僧。几时献了相如赋，共向嵩山采茯苓。
笛::张乔::剪雨裁烟一节秋，落梅杨柳曲中愁。尊前暂借殷勤看，明日曾闻向陇头。
渔者::张乔::首戴圆荷髪不梳，叶舟为宅水为居。沙头聚看人如市，钓得澄江一丈鱼。
宿潺湲亭::张乔::走月流烟叠树西，听来愁甚听猿啼。几时御水声边住，却梦潺湲宿此溪。
台城::张乔::宫殿余基长草花，景阳宫树噪村鸦。云屯雉堞依然在，空绕渔樵四五家。
寄山僧::张乔::闲倚蒲团向日眠，不能归老岳云边。旧时僧侣无人在，惟有长松见少年。
题上元许棠所任王昌龄厅::张乔::瑠璃堂里当时客，久绝吟声继后尘。百四十年庭树老，如今重得见诗人。
自诮::张乔::每到花时恨道穷，一生光景半成空。只应抱璞非良玉，岂得年年不至公。
赠河南诗友::张乔::山东令族玉无尘，裁剪烟花笔下春。不把瑶华借风月，洛阳才子更何人。
寄维扬故人::张乔::离别河边绾柳条，千山万水玉人遥。月明记得相寻处，城锁东风十五桥。
孤云::张乔::舒卷因风何所之，碧天孤影势迟迟。莫言长是无心物，还有随龙作雨时。
咏棋子赠弈僧::张乔::黑白谁能用入玄，千回生死体方圆。空门说得恒沙劫，应笑终年为一先。
谷口作::张乔::巴客青冥过岭尘，雪崖交映一川春。晴朝采药寻源去，必恐云深见异人。
寄弟::张乔::故里行人战后疏，青崖萍寄白云居。那堪又是伤春日，把得长安落第书。
春日有怀::张乔::高下寻花春景迟，汾阳台榭白云诗。看山怀古翻惆怅，未胜遥传不到时。
鹭鸶障子::张乔::剪得机中如雪素，画为江上带丝禽。闲来相对茅堂下，引出烟波万里心。
赠进士顾云::张乔::潮槛烟波别钓津，西京同□荻□贫。不知守道归何日，相对无言尽几春。晴景远山花外暮，云边高盖水边□。与君愁寂无消处，赊酒青门送楚人。
赠头陀僧::张乔::自说年深别石桥，遍游灵迹熟南朝。已知世路皆虚幻，不觉空门是寂寥。沧海附船浮浪久，碧山寻塔上云遥。如今竹院藏衰老，一点寒灯弟子烧。
题宣州开元寺::张乔::谁家烟径长莓苔，金碧虚栏竹上开。流水远分山色断，清猿时带角声来。六朝明月唯诗在，三楚空山有雁回。达理始应尽惆怅，僧闲应得话天台。
七松亭::张乔::七松亭上望秦川，高鸟闲云满目前。已比子真耕谷口，岂同陶令卧江边。临崖把卷惊回烧，扫石留僧听远泉。明月影中宫漏近，珮声应宿使朝天。
望巫山::张乔::溪叠云深转谷迟，暝投孤店草虫悲。愁连远水波涛夜，梦断空山雨雹时。边海故园荒后买，入关玄髪夜来衰。东归未必胜羁旅，况是东归未有期。
省中偶作::张乔::二转郎曹自勉旃，莎阶吟步想前贤。不如何逊无佳句，若比冯唐是壮年。捧制名题黄纸尾，约僧心在白云边。乳毛松雪春来好，直夜清闲且学禅。
归旧山::张乔::昔年山下结茅茨，村落重来野径移。樵客相逢悲往事，林僧闲坐问归期。异藤遍树无空处，幽草缘溪少歇时。此景一抛吟欲老，可能文字圣朝知。
潭上作::张乔::竹岛残阳映翠微，雪翎禽过碧潭飞。人间未有关身事，每到渔家不欲归。
杨花落::张乔::北斗南回春物老，红英落尽绿尚早。韶风澹荡无所依，偏惜垂杨作春好。此时可怜杨柳花，萦盈艳曳满人家。人家女儿出罗幕，净扫玉除看花落。宝环纤手捧更飞，翠羽轻裙承不着。历历瑶琴舞袖陈，飞红拂黛怜玉人。东园桃李芳已歇，犹有杨花娇暮春。
九华楼晴望::张乔::一夜江潭风雨后，九华晴望倚天秋。重来此地知何日，欲别殷勤更上楼。
长门怨::张乔::御泉长绕凤皇楼，自是恩波别处流。闲揲舞衣归未得，夜来砧杵六宫秋。
汉武帝将候西王母下降::曹唐::昆仑凝想最高峰，王母来乘五色龙。歌听紫鸾犹缥缈，语来青鸟许从容。风回水落三清月，漏苦霜传五夜钟。树影悠悠花悄悄，若闻箫管是行踪。
汉武帝于宫中宴西王母::曹唐::鳌岫云低太一坛，武皇斋洁不胜懽。长生碧字期亲署，延寿丹泉许细看。剑佩有声宫树静，星河无影禁花寒。秋风袅袅月朗朗，玉女清歌一夜阑。
刘晨阮肇游天台::曹唐::树入天台石路新，云和草静迥无尘。烟霞不省生前事，水木空疑梦后身。往往鸡鸣岩下月，时时犬吠洞中春。不知此地归何处，须就桃源问主人。
刘阮洞中遇仙子::曹唐::天和树色霭苍苍，霞重岚深路渺茫。云实满山无鸟雀，水声沿涧有笙簧。碧沙洞里乾坤别，红树枝前日月长。愿得花间有人出，免令仙犬吠刘郎。
仙子送刘阮出洞::曹唐::殷勤相送出天台，仙境那能却再来。云液每归须强饮，玉书无事莫频开。花当洞口应长在，水到人间定不回。惆怅溪头从此别，碧山明月闭苍苔。
仙子洞中有怀刘阮::曹唐::不将清瑟理霓裳，尘梦那知鹤梦长。洞里有天春寂寂，人间无路月茫茫。玉沙瑶草连溪碧，流水桃花满涧香。晓露风灯零落尽，此生无处访刘郎。
刘阮再到天台不复见仙子::曹唐::再到天台访玉真，青苔白石已成尘。笙歌冥寞闲深洞，云鹤萧条绝旧邻。草树总非前度色，烟霞不似昔年春。桃花流水依然在，不见当时劝酒人。
织女怀牵牛::曹唐::北斗佳人双泪流，眼穿肠断为牵牛。封题锦字凝新恨，抛掷金梭织旧愁。桂树三春烟漠漠，银河一水夜悠悠。欲将心向仙郎说，借问榆花早晚秋。
王远宴麻姑蔡经宅::曹唐::好风吹树杏花香，花下真人道姓王。大篆龙蛇随笔札，小天星斗满衣裳。闲抛南极归期晚，笑指东溟饮兴长。要唤麻姑同一醉，使人沽酒向余杭。
萼绿华将归九疑留别许真人::曹唐::九点秋烟黛色空，绿华归思颇无穷。每悲驭鹤身难任，长恨临霞语未终。河影暗吹云梦月，花声闲落洞庭风。蓝丝重勒金条脱，留与人间许侍中。
穆王宴王母于九光流霞馆::曹唐::桑叶扶疏闭日华，穆王邀命宴流霞。霓旌着地云初驻，金奏掀天月欲斜。歌咽细风吹粉蕊，饮余清露湿瑶砂。不知白马红缰解，偷吃东田碧玉花。
紫河张休真::曹唐::琪树扶疏压瑞烟，玉皇朝客满花前。山川到处成三月，丝竹经时即万年。树石冥茫初缩地，杯盘狼籍未朝天。东风小饮人皆醉，从听黄龙枕水眠。
张硕重寄杜兰香::曹唐::碧落香销兰露秋，星河无梦夜悠悠。灵妃不降三清驾，仙鹤空成万古愁。浩月隔花追款别，瑞烟笼树省淹留。人间何事堪惆怅，海色西风十二楼。
玉女杜兰香下嫁于张硕::曹唐::天上人间两渺茫，不知谁识杜兰香。来经玉树三山远，去隔银河一水长。怨入清尘愁锦瑟，酒倾玄露醉瑶觞。遗情更说何珍重，擘破云鬟金凤皇。
萧史携弄玉上升::曹唐::岂是丹台归路遥，紫鸾烟驾不同飘。一声洛水传幽咽，万片宫花共寂寥。红粉美人愁未散，清华公子笑相邀。缑山碧树青楼月，肠断春风为玉箫。
皇初平将入金华山::曹唐::莫道真游烟景赊，潇湘有路入京华。溪头鹤树春常在，洞口人家日易斜。一水暗鸣闲遶涧，五云长往不还家。白羊成队难收拾，吃尽溪边巨胜花。
汉武帝思李夫人::曹唐::惆怅冰颜不复归，晚秋黄叶满天飞。迎风细荇传香粉，隔水残霞见画衣。白玉帐寒鸳梦绝，紫阳宫远雁书稀。夜深池上兰桡歇，断续歌声彻太微。
送羽人王锡归罗浮::曹唐::风前整顿紫荷巾，常向罗浮保养神。石磴倚天行带月，铁桥通海入无尘。龙蛇出洞闲邀雨，犀象眠花不避人。最爱葛洪寻药处，露苗烟蕊满山春。
送刘尊师祗诏阙庭三首 一::曹唐::海风叶叶驾霓旌，天路悠悠接上清。锦诰凄凉遗去恨，玉箫哀绝醉离情。五湖夜月幡幢湿，双阙清风剑珮轻。从此暂辞华表柱，便应千载是归程。
送刘尊师祗诏阙庭三首 二::曹唐::五峰已别隔人间，双阙何年许再还。既埽山川收地脉，须留日月驻天颜。霞觞共饮身虽在，风驭难陪迹未闲。从此枕中唯有梦，梦魂何处访三山。
三年冬大礼五首 一::曹唐::皇帝斋心洁素诚，自朝真祖报升平。华山秋草多归马，沧海寒波绝洗兵。银箭水残河势断，玉炉烟尽日华生。千官整肃三天夜，剑佩初闻入太清。
三年冬大礼五首 二::曹唐::海日西飞度禁林，太清宫殿月沉沉。不闻北斗倾尧酒，空觉南风入舜琴。歌压钧天闲梦尽，诏归秋水道情深。雪风更起古杉叶，时送步虚清磬音。
三年冬大礼五首 三::曹唐::太一天坛降紫君，属车龙鹤夜成群。春浮玉藻寒初落，露拂金茎曙欲分。三代乐回风入律，四溟歌驻水成文。千官不动旌旗下，日照南山万树云。
三年冬大礼五首 四::曹唐::山拥飞云海水清，天坛未夕仗先成。千官不起金縢议，万国空瞻玉藻声。禁火曙然烟焰袅，宫衣寒拂雪花轻。侧闻左右皆周吕，看取从容致太平。
三年冬大礼五首 五::曹唐::太和琴暖发南薰，水阔风高得细闻。沧海举歌夔是相，历山回禅舜为君。翠微呼处生丹障，清静封中起白云。今日病身惭小隐，欲将泉石勒移文。
奉送严大夫再领容府二首 一::曹唐::海风卷树冻岚消，忧国宁辞岭外遥。自顾勤劳甘百战，不将功业负三朝。剑澄黑水曾芟虎，箭劈黄云惯射雕。代北天南尽成事，肯将心许霍嫖姚。
奉送严大夫再领容府二首 二::曹唐::日照双旌射火山，笑迎宾从却南还。风云暗发谈谐外，感会潜生气概间。蕲竹水翻台榭湿，刺桐花落管弦闲。无因得靸真珠履，亲从新侯定八蛮。
赠南岳冯处士二首 二::曹唐::寂寥深木闭烟霞，洞里相知有几家。笑看潭鱼吹水沫，醉嗔溪鹿吃蕉花。穿厨历历泉声细，绕屋悠悠树影斜。夜静著灰封釜灶，自添文武养丹砂。
题子侄书院双松::曹唐::自种双松费几钱，顿令院落似秋天。能藏此地新晴雨，却惹空山旧烧烟。枝压细风过枕上，影笼残月到窗前。莫教取次成闲梦，使汝悠悠十八年。
羽林贾中丞::曹唐::四十年前百战身，曾驱虎队扫胡尘。风悲鼓角榆关暮，日暖旌旗陇草春。铁马惯牵邀上客，金鱼多解乞佳人。胸中别有安边计，谁睬髭须白似银。
送康祭酒赴轮台::曹唐::灞水桥边酒一杯，送君千里赴轮台。霜黏海眼旗声冻，风射犀文甲缝开。断碛簇烟山似米，野营轩地鼓如雷。分明会得将军意，不斩楼兰不拟回。
南游::曹唐::尽兴南游卒未回，水工舟子不须催。政思碧树关心句，难放红螺蘸甲杯。涨海潮生阴火灭，苍梧风暖瘴云开。
哭陷边许兵马使::曹唐::北风裂地黯边霜，战败桑干日色黄。故国暗回残士卒，新坟空葬旧衣裳。散牵细马嘶青草，任去佳人吊白杨。除却阴符与兵法，更无一物在仪床。
和周侍御买剑::曹唐::将军溢价买吴钩，要与中原静寇雠。试挂窗前惊电转，略抛床下怕泉流。青天露拔云霓泣，黑地潜擎鬼魅愁。见说夜深星斗畔，等闲期克月支头。
病马五首呈郑校书章三吴十五先辈 二::曹唐::陇上沙葱叶正齐，腾黄犹自跼羸蹄。尾蟠夜雨红丝脆，头捽秋风白练低。力惫未思金络脑，影寒空望锦障泥。阶前莫怪垂双泪，不遇孙阳不敢嘶。
病马五首呈郑校书章三吴十五先辈 三::曹唐::不剪焦毛鬣半翻，何人别是古龙孙。霜侵病骨无骄气，土蚀骢花见卧痕。未喷断云归汉苑，曾追轻练过吴门。一朝千里心犹在，争肯潜忘秣饲恩。
病马五首呈郑校书章三吴十五先辈 四::曹唐::空被秋风吹病毛，无因濯浪刷洪涛。卧来总怪龙蹄跙，瘦尽谁惊虎口高。追电有心犹款段，逢人相骨强嘶号。欲将鬐鬣重裁剪，乞借新成利铰刀。
病马五首呈郑校书章三吴十五先辈 五::曹唐::病久无人着意看，玉华衫色欲凋残。饮惊白露泉花冷，吃怕清秋豆叶寒。长襜敢辞红锦重，旧缰宁畏紫丝蟠。王良若许相抬策，千里追风也不难。
长安客舍叙邵陵旧宴寄永州萧使君五首 一::曹唐::邵陵佳树碧葱茏，河汉西沈宴未终。残漏五更传海月，清笳三会揭天风。香熏舞席云鬟绿，光射头盘蜡烛红。今日却怀行乐处，两床丝竹水楼中。
长安客舍叙邵陵旧宴寄永州萧使君五首 二::曹唐::不知何路却飞翻，虚受贤侯郑重恩。五夜清歌敲玉树，三年洪饮倒金尊。招携永感双鱼在，报荅空知一剑存。狼籍棃花满城月，当时长醉信陵门。
长安客舍叙邵陵旧宴寄永州萧使君五首 三::曹唐::粉堞彤轩画障西，水云红树窣璇题。鹧鸪欲绝歌声定，鸜鹆初惊舞袖齐。坐对玉山空甸线，细听金石怕低迷。东风夜月三年饮，不省非时不似泥。
长安客舍叙邵陵旧宴寄永州萧使君五首 四::曹唐::木鱼金钥锁春城，夜上红楼纵酒情。竹叶水繁更漏促，桐花风软管弦清。百分散打银船溢，十指宽催玉箸轻。星斗渐稀宾客散，碧云犹恋艳歌声。
长安客舍叙邵陵旧宴寄永州萧使君五首 五::曹唐::三年身逐汉诸侯，宾榻容居最上头。饱听笙歌陪痛饮，熟寻云水纵闲游。朱门锁闭烟岚暮，铃阁清冷水木秋。月满前山圆不动，更邀诗客上高楼。
勗剑::曹唐::古物神光雪见羞，未能擎出恐泉流。暗临黑水蛟螭泣，潜倚空山鬼魅愁。生怕雷霆号涧底，长闻风雨在床头。垂情不用将闲气，恼乱司空犯斗牛。
仙都即景::曹唐::蟠桃花老华阳东，轩后登真谢六宫。旌节暗迎归碧落，笙歌遥听隔崆峒。衣冠留葬桥山月，剑履将随浪海风。看却龙髯攀不得，红霞零落鼎湖空。
望九华寄池阳杜员外::曹唐::戴月早辞三秀馆，迟明初识九华峰。差差玉剑寒铓利，袅袅青莲翠叶重。奇状却疑人画出，岚光如为客添浓。行春若到五溪上，此处褰帷正面逢。
小游仙诗九十八首 一::曹唐::玉箫金瑟发商声，桑叶枯干海水清。净埽蓬莱山下路，略邀王母话长生。
小游仙诗九十八首 二::曹唐::上元元日豁明堂，五帝望空拜玉皇。万树琪花千圃药，心知不敢辄形相。
小游仙诗九十八首 三::曹唐::骑龙重过玉溪头，红叶还春碧水流。省得壶中见天地，壶中天地不曾秋。
小游仙诗九十八首 四::曹唐::真王未许久从容，立在花前别宁封。手把玉箫头不举，自愁如醉倚黄龙。
小游仙诗九十八首 五::曹唐::金殿无人鏁绛烟，玉郎并不赏丹田。白龙蹀躞难回跋，争下红绡碧玉鞭。
小游仙诗九十八首 六::曹唐::玄洲草木不知黄，甲子初开浩劫长。无限万年年少女，手攀红树满残阳。
小游仙诗九十八首 七::曹唐::宫阙重重闭玉林，昆仑高辟彩云深。
小游仙诗九十八首 八::曹唐::风满涂山玉蕊稀，赤龙闲卧鹤东飞。紫棃烂尽无人吃，何事韩君去不归。
小游仙诗九十八首 九::曹唐::武帝徒劳厌暮年，不曾清净不精专。上元少女绝还往，满灶丹成白玉烟。
小游仙诗九十八首 十::曹唐::百辟朝回闭玉除，露风清宴桂花疏。西归使者骑金虎，亸鞚垂鞭唱步虚。
小游仙诗九十八首 十一::曹唐::南斗阑珊北斗稀，茅君夜著紫霞衣。朝骑白鹿趁朝去，凤押笙歌逐后飞。
小游仙诗九十八首 十二::曹唐::焚香独自上天坛，桂树风吹玉简寒。长怕嵇康乏仙骨，与将仙籍再寻看。
小游仙诗九十八首 十三::曹唐::冰屋朱扉晓未开，谁将金策扣琼台。碧花红尾小仙犬，闲吠五云嗔客来。
小游仙诗九十八首 十四::曹唐::酒酽春浓琼草齐，真公饮散醉如泥。朱轮轧轧入云去，行到半天闻马嘶。
小游仙诗九十八首 十五::曹唐::白石山中自有天，竹花藤叶隔溪烟。朝来洞口围碁了，赌得青龙直几钱。
小游仙诗九十八首 十六::曹唐::海水西飞照柏林，青云斜倚锦云深。水风暗入古山叶，吹断步虚清磬音。
小游仙诗九十八首 十七::曹唐::玉诏新除沈侍郎，便分茅土镇东方。不知今夕游何处，侍从皆骑白凤凰。
小游仙诗九十八首 十八::曹唐::洞里烟霞无歇时，洞中天地足金芝。月明朗朗溪头树，白发老人相对棋。
小游仙诗九十八首 十九::曹唐::饥即餐霞闷即行，一声长啸万山青。穿花渡水来相访，珍重多才阮步兵。
小游仙诗九十八首 二十::曹唐::东妃闲着翠霞裙，自领笙歌出五云。清思密谈谁第一，不过邀取小茅君。
小游仙诗九十八首 二十一::曹唐::月影悠悠秋树明，露吹犀簟象床轻。嫔妃久立帐门外，暗笑夫人推酒声。
小游仙诗九十八首 二十二::曹唐::九天天路入云长，燕使何由到上方。玉女暗来花下立，手挼裙带问昭王。
小游仙诗九十八首 二十三::曹唐::玉皇赐妾紫衣裳，教向桃源嫁阮郎。烂煮琼花劝君吃，恐君毛鬓暗成霜。
小游仙诗九十八首 二十四::曹唐::花底休倾绿玉卮，云中含笑向安期。穷阳有数不知数，大似人间年少儿。
小游仙诗九十八首 二十五::曹唐::玉色雌龙金络头，真妃骑出纵闲游。昆仑山上桃花底，一曲商歌天地秋。
小游仙诗九十八首 二十六::曹唐::偷来洞口访刘君，缓步轻抬玉线裙。细擘桃花逐流水，更无言语倚彤云。
小游仙诗九十八首 二十七::曹唐::西汉夫人下太虚，九霞裙幅五云舆。欲将碧字相教示，自解盘囊出素书。
小游仙诗九十八首 二十八::曹唐::天上鸡鸣海日红，青腰侍女扫朱宫。洗花蒸叶滤清酒，待与夫人邀五翁。
小游仙诗九十八首 二十九::曹唐::汗漫真游实可奇，人间天上几人知。周王不信长生话，空使苌弘碧泪垂。
小游仙诗九十八首 三十::曹唐::青锦缝裳绿玉珰，满身新带五云香。闲依碧海攀鸾驾，笑就苏君觅橘尝。
小游仙诗九十八首 三十一::曹唐::鹤不西飞龙不行，露干云破洞箫清。少年仙子说闲事，遥隔彩云闻笑声。
小游仙诗九十八首 三十二::曹唐::洞里烟深木叶麤，乘风使者降玄都。隔花相见遥相贺，擎出怀中赤玉符。
小游仙诗九十八首 三十三::曹唐::芝蕙芸花烂漫春，瑞香烟露湿衣巾。玉童私地夸书札，偷写云谣暗赠人。
小游仙诗九十八首 三十四::曹唐::天上邀来不肯来，人间双鹤又空回。秦皇汉武死何处，海畔红桑花自开。
小游仙诗九十八首 三十五::曹唐::紫羽麾幢下玉京，却邀真母入三清。白龙久住浑相恋，斜倚祥云不肯行。
小游仙诗九十八首 三十六::曹唐::鹤叫风悲竹叶疏，谁来五岭拜云车。人间肉马无轻步，踏破先生一卷书。
小游仙诗九十八首 三十七::曹唐::夜降西坛宴已终，花残月榭雾朦胧。谁游八海门前过，空洞一声风雨中。
小游仙诗九十八首 三十八::曹唐::忘却教人锁后宫，还丹失尽玉壶空。嫦娥若不偷灵药，争得长生在月中。
小游仙诗九十八首 三十九::曹唐::旸谷先生下宴时，月光初冷紫琼枝。凄清金石揭天地，事在世间人不知。
小游仙诗九十八首 四十::曹唐::共爱初平住九霞，焚香不出闭金华。白羊成队难收拾，吃尽溪头巨胜花。
小游仙诗九十八首 四十一::曹唐::酒尽香残夜欲分，青童拜问紫阳君。月光悄悄笙歌远，马影龙声归五云。
小游仙诗九十八首 四十二::曹唐::海树灵风吹彩烟，丹陵朝客欲升天。无央公子停鸾辔，笑泥娇妃索玉鞭。
小游仙诗九十八首 四十三::曹唐::八景风回五凤车，昆仑山上看桃花。若教使者沽春酒，须觅余杭阿母家。
小游仙诗九十八首 四十四::曹唐::叔卿遍览九天春，不见人间故旧人。怪得蓬莱山下水，半成沙土半成尘。
小游仙诗九十八首 四十五::曹唐::欲饮尊中云母浆，月明花里合笙簧。更教小奈将龙去，便向金坛取阮郎。
小游仙诗九十八首 四十六::曹唐::海上桃花千树开，麻姑一去不知来。辽东老鹤应慵惰，教探桑田便不回。
小游仙诗九十八首 四十七::曹唐::昨夜相邀宴杏坛，等闲乘醉走青鸾。红云塞路东风紧，吹破芙蓉碧玉冠。
小游仙诗九十八首 四十八::曹唐::云鹤冥冥去不分，落花流水恨空存。不知玉女无期信，道与留门却闭门。
小游仙诗九十八首 四十九::曹唐::采女平明受事回，暗交丹契锦囊开。欲书密诏防人见，佯喝青虬使莫来。
小游仙诗九十八首 五十::曹唐::太一元君昨夜过，碧云高髻绾婆娑。手抬玉策红于火，敲断金鸾使唱歌。
小游仙诗九十八首 五十一::曹唐::碧瓦彤轩月殿开，九天花落瑞风来。玉皇欲著红龙衮，亲唤金妃下手裁。
小游仙诗九十八首 五十二::曹唐::长房自贵解飞翻，五色云中独闭门。看却桑田欲成海，不知还往几人存。
小游仙诗九十八首 五十三::曹唐::赤龙停步彩云飞，共道真王海上归。千岁红桃香破鼻，玉盘盛出与金妃。
小游仙诗九十八首 五十四::曹唐::碧海灵童夜到时，徒老相唤上琼池。因循天子能闲事，纵与青龙不解骑。
小游仙诗九十八首 五十五::曹唐::且欲留君饮桂浆，九天无事莫推忙。青龙举步行千里，休道蓬莱归路长。
小游仙诗九十八首 五十六::曹唐::侍女亲擎玉酒卮，满卮倾酒劝安期。等闲相别三千岁，长忆水边分枣时。
小游仙诗九十八首 五十七::曹唐::万岁蛾眉不解愁，旋弹清瑟旋闲游。忽闻下界笙箫曲，斜倚红鸾笑不休。
小游仙诗九十八首 五十八::曹唐::去住楼台一任风，十三天洞暗相通。行厨侍女炊何物，满灶无烟玉炭红。
小游仙诗九十八首 五十九::曹唐::风动闲天清桂阴，水精帘箔冷沉沉。西妃少女多春思，斜倚彤云尽日吟。
小游仙诗九十八首 六十::曹唐::王母相留不放回，偶然沉醉卧瑶台。凭君与向萧郎道，教著青龙取妾来。
小游仙诗九十八首 六十一::曹唐::绛节笙歌绕殿飞，紫皇欲到五云归。细腰侍女瑶花外，争向红房报玉妃。
小游仙诗九十八首 六十二::曹唐::闻君新领八霞司，此别相逢是几时。妾有一觥云母酒，请君终宴莫推辞。
小游仙诗九十八首 六十三::曹唐::方士飞轩驻碧霞，酒寒风冷月初斜。不知谁唱归春曲，落尽溪头白葛花。
小游仙诗九十八首 六十四::曹唐::方朔朝来到我家，欲将灵树出丹霞。三千年后知谁在，拟种红桃待放花。
小游仙诗九十八首 六十五::曹唐::水满桑田白日沈，冻云干霰湿重阴。辽东归客闲相过，因话尧年雪更深。
小游仙诗九十八首 六十六::曹唐::朝回相引看红鸾，不觉风吹鹤氅偏。好是兴来骑白鹤，文妃为伴上重天。
小游仙诗九十八首 六十七::曹唐::公子闲吟八景文，花南拜别上阳君。金鞭遥指玉清路，龙影马嘶归五云。
小游仙诗九十八首 六十八::曹唐::一百年中是一春，不教日月辄移轮。金鳌头上蓬莱殿，唯有人间炼骨人。
小游仙诗九十八首 六十九::曹唐::笑擎云液紫瑶觥，共请云和碧玉笙。花下偶然吹一曲，人间因织董双成。
小游仙诗九十八首 七十::曹唐::东皇长女没多年，从洗金芝到水边。无事伴他棋一局，等闲输却卖花钱。
小游仙诗九十八首 七十一::曹唐::红草青林日半斜，闲乘小凤出彤霞。略寻旧路过西国，因得冰园一尺瓜。
小游仙诗九十八首 七十二::曹唐::树下星沉月欲高，前溪水影湿龙毛。洞天云冷玉花发，公子尽披双锦袍。
小游仙诗九十八首 七十三::曹唐::紫水风吹剑树寒，水边年少下红鸾。未知百一穷阳数，略请先生止的看。
小游仙诗九十八首 七十四::曹唐::武皇含笑把金觥，更请霓裳一两声。护帐宫人最年少，舞腰时挈绣裙轻。
小游仙诗九十八首 七十五::曹唐::琼树扶疏压瑞烟，玉皇朝客满花前。东风小饮人皆醉，短尾青龙枕水眠。
小游仙诗九十八首 七十六::曹唐::彤阁钟鸣碧鹭飞，皇君催熨紫霞衣。丹房玉女心慵甚，贪看投壶不肯归。
小游仙诗九十八首 七十七::曹唐::昆仑山上自鸡啼，羽客争升碧玉梯。因驾五龙看较艺，白鸾功用不如妻。
小游仙诗九十八首 七十八::曹唐::沙野先生闭玉虚，焚香夜写紫微书。供承童子闲无事，教锉琼花喂白驴。
小游仙诗九十八首 七十九::曹唐::云陇琼花满地香，碧沙红水遍朱堂。外人欲压长生籍，拜请飞琼报玉皇。
小游仙诗九十八首 八十::曹唐::玉洞长春风景鲜，丈人私宴就芝田。笙歌暂向花间尽，便是人间一万年。
小游仙诗九十八首 八十一::曹唐::青童传语便须回，报道麻姑玉蘂开。沧海成尘等闲事，且乘龙鹤看花来。
小游仙诗九十八首 八十二::曹唐::绛树彤云户半开，守花童子怪人来。青牛卧地吃琼草，知道先生朝未回。
小游仙诗九十八首 八十三::曹唐::石洞沙溪二十年，向明杭日夜朝天。白矾烟尽水银冷，不觉小龙床下眠。
小游仙诗九十八首 八十四::曹唐::紫微深锁敞丹轩，太帝亲谈不死门。从此百寮俱拜后，走龙鞭虎下昆仑。
小游仙诗九十八首 八十五::曹唐::云衫玉带好威仪，三洞真人入奏时。频着金鞭打龙角，为嗔西去上天迟。
小游仙诗九十八首 八十六::曹唐::太子真娥相领行，当天合曲玉箫清。棃花新折东风软，犹在缑山乐笑声。
小游仙诗九十八首 八十七::曹唐::洞里月明琼树风，画帘青室影朦胧。香残酒冷玉妃睡，不觉七真归海中。
小游仙诗九十八首 八十八::曹唐::青苑红堂压瑞云，月明闲宴九阳君。不知昨夜谁先醉，书破明霞八幅裙。
小游仙诗九十八首 八十九::曹唐::东溟两度作尘飞，一万年来会面稀。千树棃花百壶酒，共君论饮莫论诗。
小游仙诗九十八首 九十::曹唐::沧海令抛即未能，且缘鸾鹤立相仍。蔡家新妇莫嫌少，领取真珠三五升。
小游仙诗九十八首 九十一::曹唐::溪影沉沙树影清，人家皆踏五音行。可怜三十六天路，星月满空琼草青。
小游仙诗九十八首 九十二::曹唐::北斗西风吹白榆，穆公相笑夜投壶。花前玉女来相问，赌得青龙许赎无。
小游仙诗九十八首 九十三::曹唐::九天王母皱蛾眉，惆怅无言倚桂枝。悔不长留穆天子，任将妻妾住瑶池。
小游仙诗九十八首 九十四::曹唐::暂随凫伯纵闲游，饮鹿因过翠水头。宫殿寂寥人不见，碧花菱角满潭秋。
小游仙诗九十八首 九十五::曹唐::新授金书八素章，玉皇教妾主扶桑。与君一别三千岁，却厌仙家日月长。
小游仙诗九十八首 九十六::曹唐::八海风凉水影高，上卿教制赤霜袍。蛟丝玉线难裁割，须借玉妃金剪刀。
小游仙诗九十八首 九十七::曹唐::海上风来吹杏枝，昆仑山上看花时。红龙锦襜黄金勒，不是元君不得骑。
小游仙诗九十八首 九十八::曹唐::绛阙夫人下北方，细环清珮响丁当。攀花笑入春风里，偷折红桃寄阮郎。
又游仙诗一绝::曹唐::靖节先生几代孙，青娥曾接玉郎魂。春风流水还无赖，偷放桃花出洞门。
题武陵洞五首 一::曹唐::此生终使此身闲，不是春时且要还。寄语桃花与流水，莫辞相送到人间。
题武陵洞五首 二::曹唐::溪口回舟日已昏，却听鸡犬隔前村。殷勤重与秦人别，莫使桃花闭洞门。
题武陵洞五首 三::曹唐::却恐重来路不通，殷勤回首谢春风。白鸡黄犬不将去，且寄桃花深洞中。
题武陵洞五首 四::曹唐::桃花夹岸杳何之，花满春山水去迟。三宿武陵溪上月，始知人世有秦时。
题武陵洞五首 五::曹唐::渡水傍山寻绝壁，白云飞处洞天开。仙人来往无行迹，石迳春风长绿苔。
宛陵送李明府罢任归江州::来鹄::菊花村晚雁来天，共把离觞向水边。官满便寻垂钓侣，家贫已用卖琴钱。浪生湓浦千层雪，云起炉峰一炷烟。倘见吾乡旧知己，为言憔悴过年年。
清明日与友人游玉粒塘庄::来鹄::几宿春山逐陆郎，清明时节好烟光。归穿细荇船头滑，醉踏残花屐齿香。风急岭云飘迥野，雨余田水落方塘。不堪吟罢东回首，满耳蛙声正夕阳。
寒食山馆书情::来鹄::独把一杯山馆中，每经时节恨飘蓬。侵堦草色连朝雨，满地梨花昨夜风。蜀魄啼来春寂寞，楚魂吟后月朦胧。分明记得还家梦，徐孺宅前湖水东。
病起::来鹄::春初一卧到秋深，不见红芳与绿阴。窗下展书难久读，池边扶杖欲闲吟。藕穿平地生荷叶，笋过东家作竹林。在舍浑如远乡客，诗僧酒伴镇相寻。
鄂渚除夜书怀::来鹄::鹦鹉洲头夜泊船，此时形影共凄然。难归故国干戈后，欲告何人雨雪天。箸拨冷灰书闷字，枕陪寒席带愁眠。自嗟落魄无成事，明日春风又一年。
鄂渚清明日与乡友登头陀山::来鹄::冷酒一杯相劝频，异乡相遇转相亲。落花风里数声笛，芳草烟中无限人。都大此时深怅望，岂堪高处更逡巡。思量费子真仙子，不作头陀山下尘。
蚕妇::来鹄::晓夕采桑多苦辛，好花时节不闲身。若教解爱繁华事，冻杀黄金屋里人。
题庐山双剑峰::来鹄::倚天双剑古今闲，三尺高于四面山。若使火云烧得动，始应农器满人间。
云::来鹄::千形万象竟还空，映水藏山片复重。无限旱苗枯欲尽，悠悠闲处作奇峰。
金钱花::来鹄::也无棱郭也无神，露洗还同铸出新。青帝若教花里用，牡丹应是得钱人。
晓鸡::来鹄::黯黯严城罢鼓鼙，数声相续出寒栖。不嫌惊破纱窗梦，却怕为妖半夜啼。
山中避难作::来鹄::山头烽火水边营，鬼哭人悲夜夜声。唯有碧天无一事，日还西下月还明。
早春::来鹄::新历才将半纸开，小庭犹聚爆竿灰。偏憎杨柳难钤辖，又惹东风意绪来。
鹭鸶::来鹄::袅丝翘足傍澄澜，消尽年光伫思间。若使见鱼无羡意，向人姿态更应闲。
子规::来鹄::雨恨花愁同此冤，啼时闻处正春繁。千声万血谁哀尔，争得如花笑不言。
新安官舍闲坐::来鹄::寂寞空阶草乱生，簟凉风动若为情。不知独坐闲多少，看得蜘蛛结网成。
除夜::来鹄::事关休戚已成空，万里相思一夜中。愁到晓鸡声绝后，又将憔悴见春风。
游鱼::来鹄::弄萍隈荇思夷犹，掉尾扬鬐逐慢流。应怕碧岩岩下水，浮藤如线月如钩。
鹦鹉::来鹄::色白还应及雪衣，觜红毛绿语仍奇。年年锁在金笼里，何似陇山闲处飞。
偶题二首 一::来鹄::近来灵鹊语何疏，独凭栏干恨有殊。一夜绿荷霜翦破，赚他秋雨不成珠。
偶题二首 二::来鹄::水边箕踞静书空，欲解愁肠酒不浓。可惜青天好雷雹，只能驱趁懒蛟龙。
惜花::来鹄::东风渐急夕阳斜，一树夭桃数日花。为惜红芳今夜里，不知和月落谁家。
洞庭隐::来鹄::高卧洞庭三十春，芰荷香里独垂纶。莫嫌无事闲销日，有事始怜无事人。
古剑池::来鹄::秋水莲花三四枝，我来慷慨步迟迟。不决浮云斩邪佞，直成龙去欲何为。
梅花::来鹄::枝枝倚槛照池冰，粉薄香残恨不胜。占得早芳何所利，与他霜雪助威棱。
闻蝉::来鹄::绿槐阴里一声新，雾薄风轻力未匀。莫道闻时总惆怅，有愁人有不愁人。
卖花谣::来鹄::紫艳红苞价不同，匝街罗列起香风。无言无语呈颜色，知落谁家池馆中。
子规::来鹄::月落空山闻数声，此时孤馆酒初醒。投人语若似伊泪，口畔血流应始听。
句::来鹄::回眸绿水波初起，合掌白莲花未开。
菊::李山甫::篱下霜前偶得存，忍教迟晚避兰荪。也销造化无多力，未受阳和一点恩。栽处不容依玉砌，要时还许上金尊。陶潜殁后谁知己，露滴幽丛见泪痕。
风::李山甫::喜怒寒暄直不匀，终无形状始无因。能将尘土平欺客，爱把波澜枉陷人。飘乐遰香随日在，绽花开柳逐年新。深知造化由君力，试为吹嘘借与春。
月::李山甫::狡兔顽蟾死复生，度云经汉澹还明。夜长虽耐对君坐，年少不禁随尔行。玉桂影摇乌鹊动，金波寒注鬼神惊。人间半被虚抛掷，唯向孤吟客有情。
秋::李山甫::傍雨衣风冷渐匀，更凭青女事精神。来时将得几多雁，到处愁他无限人。能被绿杨深懊恼，谩偎黄菊送殷勤。邹家不用偏吹律，到底荣枯也自均。
松::李山甫::地耸苍龙势抱云，天教青共众材分。孤标百尺云中见，长啸一声风里闻。桃李傍他真是佞，藤萝攀尔亦非群。平生相爱应相识，谁道修篁胜此君。
读汉史::李山甫::四百年间反复寻，汉家兴替好沾襟。每逢奸诈须挼手，真遇英雄始醒心。王莽弄来曾半破，曹公将去便平沈。当时虚受君恩者，谩向青编作鬼林。
上元怀古二首 一::李山甫::南朝天子爱风流，尽守江山不到头。总是战争收拾得，却因歌舞破除休。尧行道德终无敌，秦把金汤可自由。试问繁华何处有，雨苔烟草古城秋。
上元怀古二首 二::李山甫::争帝图王德尽衰，骤兴驰霸亦何为。君臣都是一场笑，家国共成千载悲。排岸远樯森似槊，落波残照赫如旗。今朝城上难回首，不见楼船索战时。
隋堤柳::李山甫::曾傍龙舟拂翠华，至今凝恨倚天涯。但经春色还秋色，不觉杨家是李家。背日古阴从北朽，逐波疏影向南斜。年年只有晴风便，遥为雷塘送雪花。
蒲关西道中作::李山甫::国东王气凝蒲关，楼台帖出晴空间。紫烟横捧大舜庙，黄河直打中条山。地锁咽喉千古壮，风传歌吹万家闲。来来去去身依旧，未及潘年鬓已斑。
道李秀才入军::李山甫::弱柳贞松一地栽，不因霜霰自难媒。书生只是平时物，男子争无乱世才。铁马已随红斾去，同人犹着白衣来。到头功业须如此，莫为初心首重回。
代孔明哭先主::李山甫::忆昔南阳顾草庐，便乘雷电捧乘舆。酌量诸夏须平取，期刻群雄待遍锄。南面未能成帝业，西陵那忍送宫车。九疑山下频惆怅，曾许微臣水共鱼。
送职方王郎中吏部刘员外自太原郑相公幕继奉征书归省署::李山甫::双凤衔书次第飞，玉皇催促列仙归。云开日月临青琐，风卷烟霞上紫微。莲影一时空俭府，兰香同处扑尧衣。此生长扫朱门者，每向人间梦粉闱。
寒食二首 一::李山甫::柳带东风一向斜，春阴澹澹蔽人家。有时三点两点雨，到处十枝五枝花。万井楼台疑绣画，九原珠翠似烟霞。年年今日谁相问，独卧长安泣岁华。
寒食二首 二::李山甫::风烟放荡花披猖，秋千女儿飞短墙。绣袍驰马拾遗翠，锦袖鬬鸡喧广场。天地气和融霁色，池台日暖烧春光。自怜尘土无他事，空脱荷衣泥醉乡。
又代孔明哭先主::李山甫::鲸鬣翻腾四海波，始将天意用干戈。尽驱神鬼随鞭策，全罩英雄入网罗。提剑尚残吴郡国，垂衣犹欠魏山河。鼎湖无路追仙驾，空使群臣泣血多。
贫女::李山甫::平生不识绣衣裳，闲把荆钗亦自伤。镜里只应谙素貌，人间多自信红妆。当年未嫁还忧老，终日求媒即道狂。两意定知无说处，暗垂珠泪湿蚕筐。
寓怀::李山甫::万古交驰一片尘，思量名利孰如身。长疑好事皆虚事，却恐闲人是贵人。老逐少来终不放，辱随荣后直须匀。劝君不用夸头角，梦里输赢总未真。
蜀中寓怀::李山甫::千里烟霞锦水头，五丁开得也风流。春装宝阙重重树，日照仙州万万楼。蛙似公孙虽不守，龙如诸葛亦须休。此中无限英雄鬼，应对江山各自羞。
下第卧疾卢员外召游曲江::李山甫::眼前何事不伤神，忍向江头更弄春。桂树既能欺贱子，杏花争肯采闲人。麻衣未掉浑身雪，皂盖难遮满面尘。珍重列星相借问，嵇康慵病也天真。
司天台::李山甫::拂云朱槛捧昭回，静对铜浑水镜开。太史只知频奏瑞，苍生无计可防灾。景公进德星曾退，汉帝推诚日为回。何事旷官全不语，好天良月锁高台。
落花::李山甫::落拓东风不藉春，吹开吹谢两何因。当时曾见笑筵主，今日自为行路尘。颜色却还天上女，馨香留与世间人。明年寒食重相见，零泪无端又满巾。
赴举别所知::李山甫::腰剑囊书出户迟，壮心奇命两相疑。麻衣尽举一双手，桂树只生三两枝。黄祖不怜鹦鹉客，志公偏赏麒麟儿。叔牙忧我应相痛，回首天涯寄所思。
贺邢州卢员外::李山甫::紫泥飞诏下金銮，列象分明世仰观。北省谏书藏旧草，南宫郎署握新兰。春归凤沼恩波暖，晓入鸳行瑞气寒。偏是此生栖息者，满衣零泪一时干。
方干隐居::李山甫::咬咬嘎嘎水禽声，露洗松阴满院清。溪畔印沙多鹤迹，槛前题竹有僧名。问人远岫千重意，对客闲云一片情。早晚尘埃得休去，且将书剑事先生。
谒翰林刘学士不遇::李山甫::梦绕清华宴地深，洞宫横锁晓沈沈。鹏飞碧海终难见，鹤入青霄岂易寻。六尺羇魂迷定止，两行愁血谢知音。平生只耻凌风翼，随得鸣珂上禁林。
答刘书记见赠::李山甫::吟近秋光思不穷，酷探骚雅愧无功。茫然心苦千篇拙，瞑坐神凝万象空。月上开襟当北户，竹边回首揖西风。知音频有新诗赠，白雪纷纷落郢中。
贺友人及第::李山甫::得水蛟龙失水鱼，此心相对两何如。敢辞今日须行卷，犹喜他年待荐书。松桂也应情未改，萍蓬争奈迹还疏。春风不见寻花伴，遥向青云泥子虚。
雨后过华岳庙::李山甫::华山黑影霄崔嵬，金天□□门未开。雨淋鬼火灭不灭，风送神香来不来。墙外素钱飘似雪，殿前阴柏吼如雷。知君暗宰人间事，休把苍生梦里裁。
赠弹琴李处士::李山甫::情知此事少知音，自是先生枉用心。世上几时曾好古，人前何必更沾襟。致身不似笙竽巧，悦耳宁如郑卫淫。三尺焦桐七条线，子期师旷两沈沈。
刘员外寄移菊::李山甫::秋来缘树复缘墙，怕共平芜一例荒。颜色不能随地变，风流唯解逐人香。烟含细叶交加碧，露拆寒英次第黄。深谢栽培与知赏，但惭终岁待重阳。
南山::李山甫::钝碧顽青几万秋，直无天地始应休。莫嫌尘土佯遮面，能向楼台强出头。霁色陡添千尺翠，夕阳闲放一堆愁。假绕不是神仙骨，终抱琴书向此游。
山中览刘书记新诗::李山甫::记室新诗相寄我，蔼然清绝更无过。溪风满袖吹骚雅，岩瀑无时滴薜萝。云外山高寒色重，雪中松苦夜声多。静酬嘉唱对幽景，苍鹤羸栖古木柯。
早秋山中作::李山甫::荣枯无路入千峰，肥遁谁谐此志同。司寇亦曾遭鲁黜，步兵何事哭途穷。桧松瘦健滴秋露，户牖虚明生晚风。山思更清人影绝，陇云飞入草堂中。
赋得寒月寄齐已::李山甫::松下清风吹我襟，上方钟磬夜沉沉。已知庐岳尘埃绝，更忆寒山雪月深。高谢万缘消祖意，朗吟千首亦师心。岂知名出遍诸夏，石上栖禅竹影侵。
曲江二首 一::李山甫::南山低对紫云楼，翠影红阴瑞气浮。一种是春长富贵，大都为水也风流。争攀柳带千千手，间插花枝万万头。独向江边最惆怅，满衣尘土避王侯。
曲江二首 二::李山甫::江色沈天万草齐，暖烟晴霭自相迷。蜂怜杏蕋细香落，莺坠柳条浓翠低。千队国娥轻似雪，一群公子醉如泥。斜阳怪得长安动，陌上分飞万马蹄。
迁居清谿和刘书记见示::李山甫::担锡归来竹绕谿，过津曾笑鲁儒迷。端居味道尘劳息，扣寂眠云心境齐。还似村家无宠禄，时将邻叟话幽栖。山衣毳烂唯添野，石井源清不贮泥。祖意岂从年腊得，松枝肯为雪霜低。晚天吟望秋光重，雨阵横空蔽断霓。
阴地关崇徽公主手迹::李山甫::一拓纤痕更不收，翠微苍藓几经秋。谁陈帝子和番策，我是男儿为国羞。寒雨洗来香已尽，澹烟笼著恨长留。可怜汾水知人意，旁与吞声未忍休。
山中寄梁判官::李山甫::归卧东林计偶谐，柴门深向翠微开。更无尘事心头起，还有诗情象外来。康乐公应频结社，寒山子亦患多才。星郎雅是道中侣，六艺拘牵在隗台。
禅林寺作寄刘书记::李山甫::坐近松风骨自寒，茅斋直拶白云边。玄关不闭何人到，此事谁论在佛先。天竺老师留一句，曹溪行者答全篇。今朝林下忘言说，强把新诗寄谪仙。
山中病后作::李山甫::卧病厌厌三伏尽，商飙初自水边来。高峰枯槁骨偏峭，野树扶疏叶未摧。时序追牵从鬓改，蝉声酸急是谁催。云门不闭全无事，心外沈然一聚灰。
寄卫别驾::李山甫::晓屐归来岳寺深，尝思道侣会东林。昏沈天竺看经眼，萧索净名老病心。云盖数重横陇首，苔花千点遍松阴。知君超达悟空旨，三径闲行抱素琴。
项羽庙::李山甫::为虏为王尽偶然，有何羞见汉江船。停分天下犹嫌少，可要行人赠纸钱。
兵后寻边三首 一::李山甫::千里烟砂尽日昏，战余烧罢闭重门。新成剑戟皆农器，旧着衣裳尽血痕。卷地朔风吹白骨，柱天青气泣幽魂。自怜长策无人问，羞戴儒冠傍塞垣。
兵后寻边三首 二::李山甫::旗头指处见黄埃，万马横驰鹘翅回。剑戟远腥凝血在，山河先暗阵云来。角声恶杀悲于哭，鼓势争强怒若雷。日暮却登寒垒望，饱鸱清啸伏尸堆。
兵后寻边三首 三::李山甫::风怒边沙迸铁衣，胡儿胡马正骄肥。将军对阵谁教入，战士辞营不道归。新血溅红黏蔓草，旧骸堆白映寒晖。胸中纵有销兵术，欲向何门说是非。
沧浪峡::李山甫::走毂飞蹄过此傍，几人留意问沧浪。烟波莫笑趋名客，为爱朝宗日夜忙。
公子家二首 二::李山甫::柳底花阴压露尘，醉烟轻罩一团春。鸳鸯占水能嗔客，鹦鹉嫌笼解骂人。騕袅似龙随日换，轻盈如燕逐年新。不知买尽长安笑，活得苍生几户贫。
代崇徽公主意::李山甫::金钗坠地鬓堆云，自别朝阳帝岂闻。
下第献所知三首 二::李山甫::不识人间巧路岐，只将端拙泥神祇。与他名利本无分，却共水云曾有期。大抵物情应莫料，近来天意也须疑。自怜心计今如此，凭仗春醪为解颐。
下第献所知三首 三::李山甫::十年磨镞事锋铓，始逐朱旗入战场。四海风云难际会，一生肝胆易开张。退飞莺谷春零落，倒卓龙门路渺茫。今日惭知也惭命，笑余歌罢忽凄凉。
游侠儿::李山甫::好把雄姿浑世尘，一场闲事莫因循。荆轲只为闲言语，不与燕丹了得人。
下第出春明门::李山甫::曾和秋雨驱愁入，却向春风领恨回。深谢灞陵堤畔柳，与人头上拂尘埃。
望思台::李山甫::君父昏蒙死不回，谩将平地筑高台。九层黄土是何物，销得向前冤恨来。
柳十首 一::李山甫::灞岸江头腊雪消，东风偷软入纤条。春来不忍登楼望，万架金丝着地娇。
柳十首 二::李山甫::受尽风霜得到春，一条条是逐年新。寻常送别无余事，争忍攀将过与人。
柳十首 三::李山甫::长恨阳和也世情，把香和艳与红英。家家只是栽桃李，独自无根到处生。
柳十首 四::李山甫::只为遮楼又拂桥，被人摧折好枝条。假饶张绪如今在，须把风流暗里销。
柳十首 五::李山甫::弱带低垂可自由，傍他门户倚他楼。金风不解相抬举，露压烟欺直到秋。
柳十首 六::李山甫::终日堂前学画眉，几人曾道胜花枝。试看三月春残后，门外青阴是阿谁。
柳十首 七::李山甫::也曾飞絮谢家庭，从此风流别有名。不是向人无用处，一枝愁杀别离情。
柳十首 八::李山甫::从来只是爱花人，杨柳何曾占得春。多向客亭门外立，与他迎送往来尘。
柳十首 十::李山甫::无赖秋风斗觉寒，万条烟草一时干。游人若要春消息，直向江头腊后看。
赠徐三十::李山甫::春满南宫白日长，夜来新值锦衣郎。朱排六相助神耸，玉衬一厅侵骨凉。砌竹拂袍争草色，庭花飘艳妒兰香。从今不羡乘槎客，曾到三星列宿傍。
牡丹::李山甫::邀勒春风不早开，众芳飘后上楼台。数苞仙艳火中出，一片异香天上来。晓露精神妖欲动，暮烟情态恨成堆。知君也解相轻薄，斜倚阑干首重回。
赠宿将::李山甫::校猎燕山经几春，雕弓白羽不离身。年来马上浑无力，望见飞鸿指似人。
鸡鸣曲::李咸用::海树相扶乌影翘，戴红拍翠声胶胶。鸳瓦冻危金距趫，夸雄鬬气争相高。漏残雨急风萧萧，患乱忠臣欺宝刀。霜浓月薄星昭昭，太平才子能歌谣。山翁梦断出衡茅，谷口雾中饥虎号，离人枕上心忉忉。
轻薄怨::李咸用::花骢躞蹀游龙骄，连连宝节挥长鞘。凤雏麟子皆至交，春风相逐垂杨桥。捻笙软玉开素苞，画楼闪闪红裙摇。碧蹄偃蹇连金镳，狂情十里飞相烧。西母青禽轻飘飘，分环破璧来往劳。黄金千镒新一宵，少年心事风中毛。明朝何处逢娇饶，门前桃树空夭夭。
巫山高::李咸用::通蜀连秦山十二，中有妖灵会人意。鬬艳传情世不知，楚王魂梦春风里。雨态云容多似是，色荒见物皆成媚。露泫烟愁岩上花，至今犹滴相思泪。西眉南脸人中美，或者皆闻无所利。忍听凭虚巧佞言，不求万寿翻求死。
春雨::李咸用::大帝闲吹破冻风，青云融液流长空。天人醉引玄酒注，倾香旋入花根土。湿尘轻舞唐唐春，神娥无迹莓苔新。老农私与牧童论，纷纷便是仓箱本。
石版歌::李咸用::云根劈裂雷斧痕，龙泉切璞青皮皴。直方挺质贞且真，当庭卓立凝顽神。春雨流膏成立文，主人性静看长新。明月夜来回短影，何如照冷太湖滨。
独鹄吟::李咸用::碧玉喙长丹顶圆，亭亭危立风松间。啄萍吞鳞意已阑，举头咫尺轻重天。黑翎白本排云烟，离群脱侣孤如仙。披霜唳月惊婵娟，逍游忘却还青田。鸢寒鸦晚空相喧，时时侧耳清冷泉。
煌煌京洛行::李咸用::长安近甸巡游遍，洛阳寻有黄龙见。千乘万骑如雷转，差差清跸祥云卷。百司旧分当玉殿，太平官属无遗彦。歌钟沸激香尘散，晨旗隐隐罗轩冕。周公旧迹生红藓，瀍涧波光春照晚。但听嵩山万岁声，将军旗鼓何时偃。
升天行::李咸用::堂堂削玉青蝇喧，寒鸦啄鼠愁飞鸾。梳玄洗白逡巡间，兰言花笑俄衰残。盘金束紫身属官，强仁小德终无端。不如服取长流丹，潜神却入黄庭闲。志定功成飞九关，逍遥长揖辞人寰。空中龙驾时回旋，左云右鹤翔翩联。双童树节当风翻，常娥倚桂开朱颜。河边牛子星郎牵，三清宫殿浮晴烟。玉皇据案方凝然，仙官立仗森幢幡。引余再拜归仙班，清声妙色视听安。飡和饮顺中肠宽，虚无之乐不可言。
绯桃花歌::李咸用::上帝春宫思丽绝，夭桃变态求新悦。便是花中倾国容，牡丹露泣长门月。野树滴残龙战血，曦车碾下朝霞屑。惆怅东风未解狂，争教此物芳菲歇。
短歌行::李咸用::一樽绿酒绿于染，拍手高歌天地险。上得青云下不难，下在黄埃上须渐。少年欢乐须及时，莫学懦夫长泣岐。白日欲沈犹未沈，片月已来天半垂。坎鼓锵钟杀愁贼，挼碎是非佯不识。长短高卑不可求，莫叹人生头雪色。
大雪歌::李咸用::同云惨惨如天怒，寒龙振鬣飞干雨。玉圃花飘朵不匀，银河风急惊砂度。谢客凭轩吟未住，望中顿失纵横路。应是羲和倦晓昏，暂反元元归太素。
塘上行::李咸用::横塘日澹秋云隔，浪织轻飔罗幂幂。红绡撇水荡舟人，画桡掺掺柔荑白。鲤鱼虚掷无消息，花老莲疏愁未摘。却把金钗打绿荷，懊恼露珠穿不得。
铜雀台::李咸用::但见西陵惨明月，女妓无因更相悦。有虞曾不有遗言，滴尽湘妃眼中血。
悲哉行::李咸用::云色阴沈弄秋气，危叶高枝恨深翠。用却春风力几多，微霜逼迫何容易。
江南曲::李咸用::江南四月薰风低，江南女儿芳步齐。晚云接水共渺弥，远沙叠草空萋萋。白苎不堪论古意，数花犹可醉前溪。孤舟有客归未得，乡梦欲成山鸟啼。
临川逢陈百年::李咸用::麻姑山下逢真士，玄肤碧眼方瞳子。自言混沌凿不死，大笑老彭非久视。强争龙虎是狂人，不保元和虚叩齿。桃花雨过春光腻，劝我一杯灵液味。教我无为礼乐拘，利路名场多忌讳。不如含德反婴儿，金玉满堂真可贵。
远公亭牡丹::李咸用::雁门禅客吟春亭，牡丹独逞花中英。双成腻脸偎云屏，百般姿态因风生。延年不敢歌倾城，朝云暮雨愁娉婷。蘂繁蚁脚黏不行，甜迷蜂醉飞无声。庐山根脚含精灵，发妍吐秀丛君庭。湓江太守多闲情，栏朱绕绛留轻盈。潺潺绿醴当风倾，平头奴子啾银笙。红葩艳艳交童星，左文右武怜君荣，白铜鞮上惭清明。
谢僧寄茶::李咸用::空门少年初志坚，摘芳为药除睡眠。匡山茗树朝阳偏，暖萌如爪拏飞鸢。枝枝膏露凝滴圆，参差失向兜罗锦。倾筐短甑蒸新鲜，白纻眼细匀于研。砖排古砌春苔干，殷勤寄我清明前。金槽无声飞碧烟，赤兽呵冰急铁喧。林风夕和真珠泉，半匙清粉搅潺湲。绿云轻绾湘娥鬟，尝来纵使重支枕，胡蝶寂寥空掩关。
题陈将军别墅::李咸用::明王猎士犹疏在，岩谷安居最有才。高虎壮言知鬼伏，葛龙闲卧待时来。云藏山色晴还媚，风约溪声静又回。不独春光堪醉客，庭除长见好花开。
湘浦有怀::李咸用::鸿雁哀哀背朔方，余霞倒影画潇湘。长汀细草愁春浪，古渡寒花倚夕阳。鬼树夜分千炬火，渔舟朝巷一蓬霜。侬家本是持竿者，为爱明时入帝乡。
题陈处士山居::李咸用::莲遶闲停柳遶池，蝉吟暮色一枝枝。未逢皇泽搜遗逸，赢得青山避乱离。花圃春风邀客醉，茅檐秋雨对僧碁。樵童牧竖劳相问，岩穴从来出帝师。
和蒋进士秋日::李咸用::晚雨霏微思杪秋，不堪才子尚羇游。尘随别骑东西急，波促年华日夜流。凉月云开光自远，古松风在韵难休。男儿但得功名立，纵是深恩亦易酬。
陈正字山居::李咸用::一叶闲飞斜照里，江南仲蔚在蓬蒿。天衢云险驽骀蹇，月桂风和梦想劳。遶枕泉声秋雨细，对门山色古屏高。此中即是神仙地，引手何妨一钓鳌。
与刘三礼陈孝廉言志::李咸用::真宰无私造化均，年年分散月中春。皆期早蹑青云路，谁肯长为白社人。宋国高风休敛翼，圣朝公道易酬身。大须审固穿杨箭，莫遣参差鬓雪新。
秋日送严湘侍御归京::李咸用::蟾影珪圆湖始波，楚人相别恨偏多。知君有路升霄汉，独我无由出薜萝。虽道危时难进取，到逢清世又如何。谁听宁戚敲牛角，月落星稀一曲歌。
题王处士山居::李咸用::云木沈沈夏亦寒，此中幽隐几经年。无多别业供王税，大半生涯在钓船。蜀魄叫回芳草色，鹭鸶飞破夕阳烟。干戈猬起能高卧，只个逍遥是谪仙。
谢所知::李咸用::狂歌狂舞慰风尘，心下多端亦懒言。早是乱离轻岁月，谁能愁悴过朝昏。圣朝公道如长在，贱子谋身自有门。却愧此时叨厚遇，他年何以报深恩。
秋望::李咸用::云阴惨淡柳阴稀，游子天涯一望时。风闪雁行疏又密，地回江势急还迟。荣枯物理终难测，贵贱人生自不知。未达谁能多叹息，尘埃争损得男儿。
送谭孝廉赴举::李咸用::鼓鼙声里寻诗礼，戈戟林间入镐京。好事尽从难处得，少年无向易中轻。也知贵贱皆前定，未见疏慵遂有成。吾道近来稀后进，善开金口荅公卿。
途中逢友人::李咸用::大道将穷阮籍哀，红尘深翳步迟回。皇天有意自寒暑，白日无情空往来。霄汉何年征赋客，烟花随处作愁媒。相逢且快眼前事，莫厌狂歌酒百杯。
和人湘中作::李咸用::湘川湘岸两荒凉，孤雁号空动旅肠。一棹寒波思范蠡，满尊醇酒忆陶唐。年华蒲柳凋衰鬓，身迹萍蓬滞别乡。不及东流趋广汉，臣心日夜与天长。
赠陈望尧::李咸用::若说精通事艺长，词人争及孝廉郎。秋萤短焰难盈案，邻烛余光不满行。鹄箭亲疏虽异的，桂花高下一般香。明时公道还堪信，莫遣锥锋久在囊。
宿渔家::李咸用::促杼声繁萤影多，江边秋兴独难过。云遮月桂几枝恨，烟罩渔舟一曲歌。难世斯人虽隐遁，明时公道复如何。陶家壁上精灵物，风雨未来终是梭。
旅馆秋夕::李咸用::牢落生涯在水乡，只思归去泛沧浪。秋风萤影随高柳，夜雨蛬声上短墙。百岁易为成荏苒，丹霄谁肯借梯航。若教名路无知己，匹马尘中是自忙。
悼范摅处士::李咸用::家在五云溪畔住，身游巫峡作闲人。安车未至柴关外，片玉已藏坟土新。虽有公卿闻姓字，惜无知己脱风尘。到头积善成何事，天地茫茫秋又春。
送人::李咸用::一轴烟花满口香，诸侯相见肯相忘。未闻珪璧为人弃，莫倦江山去路长。盈耳暮蝉催别骑，数杯浮蚁咽离肠。眼前多少难甘事，自古男儿当自强。
春暮途中::李咸用::细雨如尘散暖空，数峰春色在云中。须知触目皆成恨，纵道多文争那穷。飞燕有情依旧阁，垂杨无力受东风。谁能会得乾坤意，九土枯荣自不同。
题陈正字林亭::李咸用::晓烟轻翠拂帘飞，黄叶飘零弄所思。正是低摧吾道日，不堪惆怅异乡时。家林蛇豕方群起，宫沼龟龙未有期。赖有平原怜贱子，满亭山色借吟诗。
送从兄入京::李咸用::柳转春心梅艳香，相看江上恨何长。多情流水引归思，无赖严风促别觞。大抵男儿须振奋，近来时事懒思量。云帆高挂一挥手，目送烟霄雁断行。
秋夕书怀寄所知::李咸用::秋萤一点雨中飞，独立黄昏思所知。三岛路遥身汩没，九天风急羽差池。年华逐浪催霜髪，旅恨和云拂桂知。不向故人言此事，异乡谁更念栖迟。
酬进士秦颙若::李咸用::莺默平林燕别轩，相逢相笑话生前。低飞旅恨看霜叶，曲写归情向暮川。在野孤云终捧日，朝宗高浪本蒙泉。何劳怅望风雷便，且混鱼龙黩武年。
山中夜坐寄故里友生::李咸用::展转檐前睡不成，一床山月竹风清。虫声促促催乡梦，桂影高高挂旅情。祸福既能知倚伏，行藏争不要分明。可怜任永真坚白，净洗双眸看太平。
物情::李咸用::谁分万类二仪间，禀性高卑各自然。野鹤不栖葱蒨树，流莺长喜艳阳天。李斯溷鼠心应动，庄叟泥龟意已坚。
金谷园::李咸用::石家旧地聊登望，宠辱从兹信可惊。鸟度野花迷锦障，蝉吟古树想歌声。虽将玉貌同时死，却羡苍头此日生。多积黄金买刑戮，千秋成得绿珠名。
投所知::李咸用::手欠东堂桂一枝，家书不敢便言归。挂檐晚雨思山阁，拂岸烟岚忆钓矶。公道甚平才自薄，丹霄好上力犹微。谁能借与抟扶势，万里飘飘试一飞。
赠友弟::李咸用::萤焰烧心雪眼劳，未逢佳梦见三刀。他时讵有盐梅味，今日犹疑腹背毛。金埒晓羇千里骏，玉轮寒养一枝高。谁能终岁摇頳尾，唯唯洋洋向碧涛。
春日喜逢乡人刘松::李咸用::故人不见五春风，异地相逢岳影中。旧业久抛耕钓侣，新闻多说战争功。生民有恨将谁诉，花木无情秪自红。莫把少年愁过日，一尊须对夕阳空。
夏日别余秀才::李咸用::岳麓云深麦雨秋，满倾杯酒对湘流。沙边细柳牵行色，水面轻烟画别愁。敢待傅岩成好梦，任从磻石挂纤钩。镜机冲漠非吾事，自要青云识五侯。
庐陵九日::李咸用::菊花山在碧江东，冷酒清吟兴莫穷。四十三年秋里过，几多般事乱来空。虽惊故国音书绝，犹喜新知语笑同。竟日开门无客至，笛声迢逓夕阳中。
和人游东林::李咸用::一从张野卧云林，胜概谁人更解寻。黄鸟不能言往事，白莲虚发至如今。年年上国荣华梦，世世高流水石心。始欲共君重怅望，紫霄峰外日沈沈。
和彭进士秋日游靖居山寺::李咸用::秋山入望已无尘，况得闲游谢事频。问著尽能言祖祖，见时应不是真真。添瓶野水遮还急，伴塔幽花落又新。自笑未曾同逸步，终非宗炳社中人。
和彭进士感怀::李咸用::人生谁肯便甘休，遇酒逢花且共游。若向云衢陪骥尾，直须天畔落旄头。三编大雅曾关兴，一册南华旋解忧。四海英雄多独断，不知何者是长筹。
寄题从兄坤载村居::李咸用::邻并无非樵钓者，庄生物论宛然齐。雨中寒树愁鸱立，江上残阳瘦马嘶。说与众佣同版筑，吕将群叟共磻溪。覆巢破卵方堪惧，取次梧桐凤且栖。
送黄宾于赴举::李咸用::秋风昨夜满潇湘，衰柳残蝉思客肠。早是乱来无胜事，更堪江上揖离觞。澄潭跃鲤摇轻浪，落日飞凫趁远樯。渔父不须探去意，一枝春袅月中央。
冬日喜逢吴价::李咸用::垂杨烟薄井梧空，千里游人驻断蓬。志意不因多事改，鬓毛难与别时同。莺迁犹待销冰日，鹏起还思动海风。穷达他年如赋命，且陶真性一杯中。
题刘处士居::李咸用::压破岚光半亩余，竹轩兰砌共清虚。泉经小槛声长急，月过修篁影旋疏。溪鸟时时窥户牖，山云往往宿庭除。干戈谩道因天意，渭水高人自钓鱼。
送李尊师归临川::李咸用::蟠桃一别几千春，谪下人间作至人。尘外烟霞吟不尽，鼎中龙虎伏初驯。除存紫府无他意，终向青冥举此身。辞我麻姑山畔去，蔡经踪迹必相亲。
投知::李咸用::西望长安路几千，迟回不为别家难。酌量才地心虽动，点检囊装意又阑。自是远人多蹇滞，近来仙榜半孤寒。嘶风重诉牵盐耻，伯乐何妨转眼看。
吴处士寄香兼劝入道::李咸用::谢寄精专一捻香，劝予朝礼仕虚皇。须知十极皆臣妾，岂止遗生奉混茫。空挂黄衣宁续寿，曾闻玄教在知常。但居平易俟天命，便是长生不死乡。
咏柳::李咸用::日近烟饶还有意，东垣西掖几千株。牵仍别恨知难尽，夸衒春光恐更无。解引人情长婉约，巧随风势强盘纡。天应绣出繁华景，处处茸丝惹路衢。
寄所知::李咸用::曾将俎豆为儿戏，争奈干戈阻素心。遁去不同秦客逐，病来还作越人吟。名流古集典衣买，僻寺奇花贳酒寻。从道趣时身计拙，如非所好肯开襟。
雪::李咸用::上帝无私意甚微，欲教霖雨更光辉。也知出处花相似，可到贫家影便稀。云汉风多银浪溅，昆山火后玉灰飞。高楼四望吟魂敛，却忆明皇月殿归。
绯桃花::李咸用::茫茫天意为谁留，深染夭桃备胜游。未醉已知醒后忆，欲开先为落时愁。痴蛾乱扑灯难灭，跃鲤傍惊电不收。何事梨花空似雪，也称春色是悠悠。
同友人秋日登庾楼::李咸用::兰摧菊暗不胜秋，倚著高楼思莫收。六代风光无问处，九条烟水但凝愁。谁能百岁长闲去，秪个孤帆岂自由。欲学仲宣知是否，臂弓腰剑逐时流。
和人咏雪::李咸用::轻轻玉叠向风加，襟袖谁能认六葩。高岫人迷千尺布，平林天与一般花。横空络绎云遗屑，扑浪翩联蝶寄槎。
和友人喜相遇十首 一::李咸用::为儒自愧已多年，文赋歌诗路不专。肯信披沙难见宝，只怜苫草易成编。燕昭寤寐常求骏，郭隗寻思未是贤。且固初心希一试，箭穿正鹄岂无缘。
和友人喜相遇十首 二::李咸用::揣情摩意已无功，只把篇章助国风。宋玉谩夸云雨会，谢连宁许梦魂通。愁成旅鬓千丝乱，吟得寒缸短焰终。难世好居郊野地，出门常喜与人同。
和友人喜相遇十首 三::李咸用::惠子休惊学五车，沛公方起斩长蛇。六雄互欲吞诸国，四海终须作一家。自古经纶成世务，暂时朱绿比朝霞。人生心口宜相副，莫使尧阶草势斜。
和友人喜相遇十首 四::李咸用::不傍江烟访所思，更应无处展愁眉。数杯竹阁花残酒，一局松窗日午碁。多病却疑天与便，自愚潜喜众相欺。非穷非达非高尚，冷笑行藏秪独知。
和友人喜相遇十首 五::李咸用::闲吟闲坐道相应，远想南华亦自矜。抛掷家乡轻似梦，寻常心地冷于僧。和羹使用非胥靡，忆鲙言词小季鹰。唯仗十篇金玉韵，此中高旨莫阶升。
和友人喜相遇十首 六::李咸用::已向丘门老此躯，可堪空作小人儒。吟中景象千般有，书外囊装一物无。润屋必能知早散，辉山应是不轻沽。短衣宁倦重修谒，谁识高阳旧酒徒。
和友人喜相遇十首 七::李咸用::松桂寒多众木分，轻浮如叶自纷纭。韶咸古曲教谁爱，山水清音喜独闻。上国共知传大宝，旧交宁复在青云。相逢莫厌杯中酒，同醉同醒秪有君。
和友人喜相遇十首 八::李咸用::还淳反朴已难期，依德依仁敢暂违。寡欲自应刚正立，无私翻觉友朋稀。旄头影莫侵黄道，傅说星终近紫微。年纪少他蘧伯玉，幸因多难早知非。
和友人喜相遇十首 九::李咸用::麻衣未识帝城尘，四十为儒是病身。有恨不关衔国耻，无愁直为倚家贫。齐轻东海二高士，汉重商山四老人。一种爱闲闲不得，混时行止却应真。
和友人喜相遇十首 十::李咸用::任说天长海影沈，友朋情比未为深。唯应乐处无虚日，大半危时得道心。命达夭殇同白首，价高砖瓦即黄金。他年有要玄珠者，赤水萦纡试一寻。
依韵修睦上人山居十首 一::李咸用::生身便在乱离间，遇柳寻花作么看。老去转谙无是事，本来何处有多般。长怜蠛蠓能随暖，独笑梧桐不耐寒。覆载我徒争会得，大鹏飞尚未知宽。
依韵修睦上人山居十首 二::李咸用::云泉日日长松寺，丝管年年细柳营。静躁殊途知自识，荣枯一贯亦何争。道傍病树人从老，溪上新苔我独行。若见净名居士语，逍遥全不让庄生。
依韵修睦上人山居十首 三::李咸用::莫言天道终难定，须信人心尽自轻。宣室三千虽有恨，成周八百岂无情。柏缘执性长时瘦，梅为多知两番生。不是不同明主意，懒将唇舌与齐烹。
依韵修睦上人山居十首 四::李咸用::不论轩冕及渔樵，性与情违渐渐遥。季子祸从怜富贵，颜生道在乐箪瓢。清闲自可齐三寿，忿恨还须戒一朝。好学尧民偎舜日，短裁孤竹理云韶。
依韵修睦上人山居十首 五::李咸用::春风春雨一何频，望极空江觉损神。莺有来由重入谷，柳无情绪强依人。汉庭谒者休言事，鲁国诸生莫问津。赖是水乡樗栎贱，满炉红焰且相亲。
依韵修睦上人山居十首 六::李咸用::三十年来要自观，履春冰恐未为难。自于南国同埋剑，谁向东门便挂冠。早是人情飞絮薄，可堪时令太行寒。多惭幸住匡山下，偷得秾岚坐卧看。
依韵修睦上人山居十首 七::李咸用::畹兰未必因香折，湖象多应为齿焚。兼济直饶同巨楫，自由何似学孤云。秋深栎菌樵来得，木末山鼯梦断闻。闲凭竹轩游子过，替他愁见日西曛。
依韵修睦上人山居十首 九::李咸用::太玄太易小窗明，古义寻来醉复醒。西伯纵逢头已白，步兵如在眼应青。寒猿断后云为槛，宿鸟惊时月满庭。此景得闲闲去得，人间无事不曾经。
依韵修睦上人山居十首 十::李咸用::壮气虽同德不同，项王何似王江东。乡歌寂寂荒丘月，渔艇年年古渡风。难世斯人犹不达，此时吾道岂能通。吟君十首山中作，方觉多端总是空。
同友生春夜闻雨::李咸用::春雨三更洗物华，乱和丝竹响豪家。滴繁知在长条柳，点重愁看破朵花。檐静尚疑兼雾细，灯摇应是逐风斜。此时童叟浑无梦，为喜流膏润谷芽。
同友生题僧院杜鹃花::李咸用::若比众芳应有在，难同上品是中春。牡丹为性疏南国，朱槿操心不满旬。留得却缘真达者，见来宁作独醒人。鹤林太盛今空地，莫放枝条出四邻。
春日题陈正字林亭::李咸用::周回胜异似仙乡，稍减愁人日月长。幕绕虚檐高岫色，镜临危槛小池光。丝垂杨柳当风软，玉折含桃倚径香。南北近来多少事，数声横笛怨斜阳。
送河南韦主簿归京::李咸用::岩风爱日泪阑干，去住情途各万端。世乱敢言离别易，时清犹道路行难。舟维晚雨湘川暗，袖拂晴岚岘首寒。见说满朝亲友在，肯教憔悴出长安。
喻道::李咸用::汉武秦皇漫苦辛，那思俗骨本含真。不知流水潜催老，未悟三山也是尘。牢落沙丘终古恨，寂寥函谷万年春。长生客待仙桃饵，月里婵娟笑煞人。
山中::李咸用::一簇烟霞荣辱外，秋山留得傍檐楹。朝钟暮鼓不到耳，明月孤云长挂情。世上路岐何缭绕，水边蓑笠称平生。寻思阮籍当时意，岂是途穷泣利名。
同玄昶上人观山榴::李咸用::病随支遁偶行行，正见榴花独满庭。瘦竹成林人不看，却应着得强青青。
别李将军::李咸用::一拜虬髭便受恩，宫门细柳五摇春。男儿自古多离别，懒对英雄泪满巾。
早鸡::李咸用::锦翅朱冠惊四邻，稻粱恩重职司晨。不知下土兵难戢，但报明时向国人。
别友::李咸用::北吹微微动旅情，不堪分手在平明。寒鸡不待东方曙，唤起征人蹋月行。
草檄荅南蛮有咏::胡曾::辞天出塞阵云空，雾卷霞开万里通。亲受虎符安宇宙，誓将龙剑定英雄。残霜敢冒高悬日，秋叶争禁大段风。为报南蛮须屏迹，不同蜀将武侯功。
寒食都门作::胡曾::二年寒食住京华，寓目春风万万家。金络马衔原上草，玉颜人折路傍花。轩车竞出红尘合，冠盖争回白日斜。谁念都门两行泪，故园寥落在长沙。
薄命妾::胡曾::阿娇初失汉皇恩，旧赐罗衣亦罢薰。倚枕夜悲金屋雨，卷帘朝泣玉楼云。宫前叶落鸳鸯瓦，架上尘生翡翠裙。龙骑不巡时渐久，长门空掩绿苔纹。
独不见::胡曾::玉关一自有氛埃，年少从军竟未回。门外尘凝张乐榭，水边香灭按歌台。窗残夜月人何处，帘卷春风燕复来。万里寂寥音信绝，寸心争忍不成灰。
交河塞下曲::胡曾::交河冰薄日迟迟，汉将思家感别离。塞北草生苏武泣，陇西云起李陵悲。晓侵雉堞乌先觉，春入关山雁独知。何处疲兵心最苦，夕阳楼上笛声时。
车遥遥::胡曾::自从车马出门朝，便入空房守寂寥。玉枕夜残鱼信绝，金钿秋尽雁书遥。脸边楚雨临风落，头上春云向日销。芳草又衰还不至，碧天霜冷转无憀。
早发潜水驿谒郎中员外::胡曾::半床秋月一声鸡，万里行人费马蹄。青野雾销凝晋洞，碧山烟散避秦溪。楼台稍辨乌城外，更漏微闻鹤柱西。已是大仙怜后进，不应来向武陵迷。
赠渔者::胡曾::不愧人间万户侯，子孙相继老扁舟。往来南越谙鲛室，生长东吴识蜃楼。自为钓竿能遣闷，不因萱草解销忧。羡君独得逃名趣，身外无机任白头。
自岭下泛鹢到清远峡作::胡曾::乘船浮鹢下韶水，绝境方知在岭南。薜荔雨余山自黛，蒹葭烟尽岛如蓝。旦游萧帝新松寺，夜宿嫦娥桂影潭。不为箧中书未献，便来兹地结茅庵。
题周瑜将军庙::胡曾::共说生前国步难，山川龙战血漫漫。交锋魏帝旌旗退，委任君王社稷安。庭际雨余春草长，庙前风起晚光残。功勋碑碣今何在，不得当时一字看。
咏史诗 乌江::胡曾::争帝图王势已倾，八千兵散楚歌声。乌江不是无船渡，耻向东吴再起兵。
咏史诗 章华台::胡曾::茫茫衰草没章华，因笑灵王昔好奢。台土未干箫管绝，可怜身死野人家。
咏史诗 细腰宫::胡曾::楚王辛苦战无功，国破城荒霸业空。唯有青春花上露，至今犹泣细腰宫。
咏史诗 沙苑::胡曾::冯翊南边宿雾开，行人一步一裴回。谁知此地凋残柳，尽是高欢败后栽。
咏史诗 石城::胡曾::古郢云开白雪楼，汉江还遶石城流。何人知道寥天月，曾向朱门送莫愁。
咏史诗 荆山::胡曾::抱玉岩前桂叶稠，碧谿寒水至今流。空山落日猿声叫，疑是荆人哭未休。
咏史诗 阳台::胡曾::楚国城池飒已空，阳台云雨过无踪。何人更有襄王梦，寂寂巫山十二重。
咏史诗 居延::胡曾::漠漠平沙际碧天，问人云此是居延。停骖一顾犹魂断，苏武争禁十九年。
咏史诗 沛宫::胡曾::汉高辛苦事干戈，帝业兴隆俊杰多。犹恨四方无壮士，还乡悲唱大风歌。
咏史诗 金谷园::胡曾::一自佳人坠玉楼，繁华东逐洛河流。唯余金谷园中树，残日蝉声送客愁。
咏史诗 湘川::胡曾::虞舜南捐万乘君，灵妃挥涕竹成纹。不知精魄游何处，落日潇湘空白云。
咏史诗 夷门::胡曾::六龙冉冉骤朝昏，魏国贤才杳不存。唯有侯嬴在时月，夜来空自照夷门。
咏史诗 黄金台::胡曾::北乘羸马到燕然，此地何人复礼贤。若问昭王无处所，黄金台上草连天。
咏史诗 夷陵::胡曾::夷陵城阙倚朝云，战败秦师纵火焚。何事三千珠履客，不能西御武安君。
咏史诗 汉江::胡曾::汉江一带碧流长，两岸春风起绿杨。借问胶船何处没，欲停兰棹祀昭王。
咏史诗 苍梧::胡曾::有虞龙驾不西还，空委箫韶洞壑间。无计得知陵寝处，愁云长满九疑山。
咏史诗 陈宫::胡曾::陈国机权未可涯，如何后主恣娇奢。不知即入宫中井，犹自听吹玉树花。
咏史诗 南阳::胡曾::世乱英雄百战余，孔明方此乐耕锄。蜀王不自垂三顾，争得先生出旧庐。
咏史诗 即墨::胡曾::即墨门开纵火牛，燕师营里血波流。固存不得田单术，齐国寻成一土丘。
咏史诗 渭滨::胡曾::岸草青青渭水流，子牙曾此独垂钩。当时未入非熊兆，几向斜阳叹白头。
咏史诗 五湖::胡曾::东上高山望五湖，雪涛烟浪起天隅。不知范蠡乘舟后，更有功臣继踵无。
咏史诗 易水::胡曾::一旦秦皇马角生，燕丹归北送荆卿。行人欲识无穷恨，听取东流易水声。
咏史诗 长平::胡曾::长平瓦震武安初，赵卒俄成戏鼎鱼。四十万人俱下世，元戎何用读兵书。
咏史诗 西园::胡曾::月满西园夜未央，金风不动邺天凉。高情公子多秋兴，更领诗人入醉乡。
咏史诗 圯桥::胡曾::庙算张良独有余，少年逃难下邳初。逡巡不进泥中履，争得先生一卷书。
咏史诗 铜雀台::胡曾::魏武龙舆逐逝波，高台空按望陵歌。遏云声绝悲风起，翻向樽前泣翠娥。
咏史诗 东晋::胡曾::石头城下浪崔嵬，风起声疑出地雷。何事苻坚太相小，欲投鞭策过江来。
咏史诗 吴江::胡曾::子胥今日委东流，吴国明朝亦古丘。大笑夫差诸将相，更无人解守苏州。
咏史诗 函谷关::胡曾::寂寂函关锁未开，田文车马出秦来。朱门不养三千客，谁为鸡鸣得放回。
咏史诗 武关::胡曾::战国相持竟不休，武关才掩楚王忧。出门若取灵均语，岂作咸阳一死囚。
咏史诗 垓下::胡曾::拔山力尽霸图隳，倚剑空歌不逝骓。明月满营天似水，那堪回首别虞姬。
咏史诗 郴县::胡曾::义帝南迁路入郴，国亡身死乱山深。不知埋恨穷泉后，几度西陵片月沈。
咏史诗 东海::胡曾::东巡玉辇委泉台，徐福楼船尚未回。自是祖龙先下世，不关无路到蓬莱。
咏史诗 故宜城::胡曾::武安南伐勒秦兵，疏凿功将夏禹幷。谁谓长渠千载后，水流犹入故宜城。
咏史诗 成都::胡曾::杜宇曾为蜀帝王，化禽飞去旧城荒。年年来叫桃花月，似向春风诉国亡。
咏史诗 檀溪::胡曾::三月襄阳绿草齐，王孙相引到檀溪。的卢何处埋龙骨，流水依前遶大堤。
咏史诗 青冢::胡曾::玉貌元期汉帝招，谁知西嫁怨天骄。至今青冢愁云起，疑是佳人恨未销。
咏史诗 李陵台::胡曾::北入单于万里疆，五千兵败滞穷荒。英雄不伏蛮夷死，更筑高台望故乡。
咏史诗 河梁::胡曾::汉家英杰出皇都，携手河梁话入胡。不是子卿全大节，也应低首拜单于。
咏史诗 轵道::胡曾::汉祖西来秉白旄，子婴宗庙委波涛。谁怜君有翻身术，解向秦宫杀赵高。
咏史诗 汉宫::胡曾::明妃远嫁泣西风，玉箸双垂出汉宫。何事将军封万户，却令红粉为和戎。
咏史诗 豫让桥::胡曾::豫让酬恩岁已深，高名不朽到如今。年年桥上行人过，谁有当时国士心。
咏史诗 华亭::胡曾::陆机西没洛阳城，吴国春风草又青。惆怅月中千岁鹤，夜来犹为唳华亭。
咏史诗 东山::胡曾::五马南浮一化龙，谢安入相此山空。不知携妓重来日，几树莺啼谷口风。
咏史诗 杀子谷::胡曾::举国贤良尽泪垂，扶苏屈死树边时。至今谷口泉呜咽，犹似秦人恨李斯。
咏史诗 马陵::胡曾::坠叶萧萧九月天，驱兵独过马陵前。路傍古木虫书处，记得将军破敌年。
咏史诗 玉门关::胡曾::西戎不敢过天山，定远功成白马闲。半夜帐中停烛坐，唯思生入玉门关。
咏史诗 滹沱河::胡曾::光武经营业未兴，王郎兵革正凭陵。须知后汉功臣力，不及滹沱一片冰。
咏史诗 黄河::胡曾::博望沈埋不复旋，黄河依旧水茫然。沿流欲共牛郎语，只得灵槎送上天。
咏史诗 凤皇台::胡曾::秦娥一别凤皇台，东入青冥更不回。空有玉箫千载后，遗声时到世间来。
咏史诗 五丈原::胡曾::蜀相西驱十万来，秋风原下久裴回。长星不为英雄住，半夜流光落九垓。
咏史诗 平城::胡曾::汉帝西征陷虏尘，一朝围解议和亲。当时已有吹毛剑，何事无人杀奉春。
咏史诗 汴水::胡曾::千里长河一旦开，亡隋波浪九天来。锦帆未落干戈起，惆怅龙舟更不回。
咏史诗 兰台宫::胡曾::迟迟春日满长空，亡国离宫蔓草中。宋玉不忧人事变，从游那赋大王风。
咏史诗 金牛驿::胡曾::山岭千重拥蜀门，成都别是一乾坤。五丁不凿金牛路，秦惠何由得并吞。
咏史诗 望思台::胡曾::太子衔冤去不回，临皋从筑望思台。至今汉武销魂处，犹有悲风木上来。
咏史诗 邯郸::胡曾::晓入邯郸十里春，东风吹下玉楼尘。青娥莫怪频含笑，记得当年失步人。
咏史诗 箕山::胡曾::寂寂箕山春复秋，更无人到此溪头。弃瓢岩畔中宵月，千古空闻属许由。
咏史诗 会稽山::胡曾::越王兵败已山栖，岂望全生出会稽。何事夫差无远虑，更开罗网放鲸鲵。
咏史诗 不周山::胡曾::共工争帝力穷秋，因此捐生触不周。遂使世间多感客，至今哀怨水东流。
咏史诗 虞坂::胡曾::悠悠虞坂路欹斜，迟日和风簇野花。未省孙阳身没后，几多骐骥困盐车。
咏史诗 秦庭::胡曾::楚国君臣草莽间，吴王戈甲未东还。包胥不动咸阳哭，争得秦兵出武关。
咏史诗 延平津::胡曾::延平津路水溶溶，峭壁巍岑一万重。昨夜七星潭底见，分明神剑化为龙。
咏史诗 瑶池::胡曾::阿母瑶池宴穆王，九天仙乐送琼浆。漫矜八骏行如电，归到人间国已亡。
咏史诗 铜柱::胡曾::一柱高标险塞垣，南蛮不敢犯中原。功成自合分茅土，何事翻衔薏苡冤。
咏史诗 关西::胡曾::杨震幽魂下北邙，关西踪迹遂荒凉。四知美誉留人世，应与乾坤共久长。
咏史诗 高阳池::胡曾::古人未遇即衔杯，所贵愁肠得酒开。何事山公持玉节，等闲深入醉乡来。
咏史诗 泸水::胡曾::五月驱兵入不毛，月明泸水瘴烟高。誓将雄略酬三顾，岂惮征蛮七纵劳。
咏史诗 细柳营::胡曾::文帝銮舆劳北征，条侯此地整严兵。辕门不峻将军令，今日争知细柳营。
咏史诗 叶县::胡曾::叶公丘墓已尘埃，云矗崇墉亦半摧。借问往年龙见日，几多风雨送将来。
咏史诗 杜邮::胡曾::自古功成祸亦侵，武安冤向杜邮深。五湖烟月无穷水，何事迁延到陆沈。
咏史诗 柯亭::胡曾::一宿柯亭月满天，笛亡人没事空传。中郎在世无甄别，争得名垂尔许年。
咏史诗 葛陂::胡曾::长房回到葛陂中，人已登真竹化龙。莫道神仙难顿学，嵇生自是不遭逢。
咏史诗 博浪沙::胡曾::嬴政鲸吞六合秋，削平天下虏诸侯。山东不是无公子，何事张良独报雠。
咏史诗 陇西::胡曾::乘春来到陇山西，隗氏城荒碧草齐。好笑王元不量力，函关那受一丸泥。
咏史诗 白帝城::胡曾::蜀江一带向东倾，江上巍峩白帝城。自古山河归圣主，子阳虚共汉家争。
咏史诗 牛渚::胡曾::温峤南归辍棹晨，燃犀牛渚照通津。谁知万丈洪流下，更有朱衣跃马人。
咏史诗 朝歌::胡曾::长嗟墨翟少风流，急管繁弦似寇雠。若解闻韶知肉味，朝歌欲到肯回头。
咏史诗 谷口::胡曾::一旦天真逐水流，虎争龙战为诸侯。子真独有烟霞趣，谷口耕锄到白头。
咏史诗 武陵溪::胡曾::一溪春水彻云根，流出桃花片片新。若到长生是虚语，洞中争得有秦人。
咏史诗 大泽::胡曾::白蛇初断路人通，汉祖龙泉血刃红。不是咸阳将瓦解，素灵那哭月明中。
咏史诗 渑池::胡曾::日照荒城芳草新，相如曾此挫强秦。能令百二山河主，便作樽前击缶人。
咏史诗 岘山::胡曾::晓日登临感晋臣，古碑零落岘山春。松间残露频频滴，酷似当时堕泪人。
咏史诗 荥阳::胡曾::汉祖东征屈未伸，荥阳失律纪生焚。当时天下方龙战，谁为将军作诔文。
咏史诗 长城::胡曾::祖舜宗尧自太平，秦皇何事苦苍生。不知祸起萧墙内，虚筑防胡万里城。
咏史诗 赤壁::胡曾::烈火西焚魏帝旗，周郎开国虎争时。交兵不假挥长剑，已挫英雄百万师。
咏史诗 田横墓::胡曾::古墓崔巍约路岐，歌传薤露到今时。也知不去朝黄屋，祗为曾烹郦食其。
咏史诗 青门::胡曾::汉皇提剑灭咸秦，亡国诸侯尽是臣。唯有东陵守高节，青门甘作种瓜人。
咏史诗 姑苏台::胡曾::吴王恃霸弃雄才，贪向姑苏醉醁醅。不觉钱塘江上月，一宵西送越兵来。
咏史诗 息城::胡曾::息亡身入楚王家，回首春风一面花。感旧不言长掩泪，秪应翻恨有容华。
咏史诗 上蔡::胡曾::上蔡东门狡兔肥，李斯何事忘南归。功成不解谋身退，直待云阳血染衣。
咏史诗 武昌::胡曾::王濬戈鋋发上流，武昌鸿业土崩秋。思量铁锁真儿戏，谁为吴王画此筹。
咏史诗 鸿沟::胡曾::虎倦龙疲白刃秋，两分天下指鸿沟。项王不觉英雄挫，欲向彭门醉玉楼。
咏史诗 褒城::胡曾::恃宠娇多得自由，骊山举火戏诸侯。秪知一笑倾人国，不觉胡尘满玉楼。
咏史诗 金陵::胡曾::侯景长驱十万人，可怜梁武坐蒙尘。生前不得空王力，徒向金田自舍身。
咏史诗 洛阳::胡曾::石勒童年有战机，洛阳长啸倚门时。晋朝不是王夷甫，大智何由得预知。
咏史诗 番禺::胡曾::重冈复岭势崔巍，一卒当关万卒回。不是大夫多辨说，尉他争肯筑朝台。
咏史诗 汨罗::胡曾::襄王不用直臣筹，放逐南来泽国秋。自向波间葬鱼腹，楚人徒倚济川舟。
咏史诗 彭泽::胡曾::英杰那堪屈下僚，便栽门柳事萧条。凤皇不共鸡争食，莫怪先生懒折腰。
咏史诗 涿鹿::胡曾::涿鹿茫茫白草秋，轩辕曾此破蚩尤。丹霞遥映祠前水，疑是成川血尚流。
咏史诗 洞庭::胡曾::五月扁舟过洞庭，鱼龙吹浪水云腥。轩辕黄帝今何在，回首巴山芦叶青。
咏史诗 嶓冢::胡曾::夏禹崩来一万秋，水从嶓冢至今流。当时若诉胼胝苦，更使何人别九州。
咏史诗 涂山::胡曾::大禹涂山御座开，诸侯玉帛走如雷。防风谩有专车骨，何事兹辰最后来。
咏史诗 商郊::胡曾::莺啭商郊百草新，殷汤遗迹在荒榛。谁知继桀为天子，便是当初祝网人。
咏史诗 傅岩::胡曾::岩前版筑不求伸，方寸那希据要津。自是武丁安寝夜，一宵宫里梦贤人。
咏史诗 钜桥::胡曾::积粟成尘竟不开，谁知拒谏剖贤才。武王兵起无人敌，遂作商郊一聚灰。
咏史诗 首阳山::胡曾::孤竹夷齐耻战争，望尘遮道请休兵。首阳山倒为平地，应始无人说姓名。
咏史诗 孟津::胡曾::秋风飒飒孟津头，立马沙边看水流。见说武王东渡日，戎衣曾此叱阳侯。
咏史诗 流沙::胡曾::七雄戈戟乱如麻，四海无人得坐家。老氏却思天竺住，便将徐甲去流沙。
咏史诗 邓城::胡曾::邓侯城垒汉江干，自谓深根百世安。不用三甥谋楚计，临危方觉噬脐难。
咏史诗 召陵::胡曾::小白匡周入楚郊，楚王雄霸亦咆哮。不思管仲为谋主，争取言征缩酒茅。
咏史诗 绵山::胡曾::亲在要君召不来，乱山重叠使空回。如何坚执尤人意，甘向岩前作死灰。
咏史诗 鲁城::胡曾::鲁公城阙已丘墟，荒草无由认玉除。因笑臧孙才智少，东门钟鼓祀鶢鶋。
秦门 赵高::周昙::赵高胡亥速天诛，率土兴兵怨毒痡。丰沛见机群小吏，功成儿戏亦何殊。
秦门 陈涉::周昙::秦法烦苛霸业隳，一夫攘臂万夫随。王侯无种英雄志，燕雀喧喧安得知。
秦门 项籍::周昙::九垓垂定弃谋臣，一阵无功便杀身。壮士诚知轻性命，不思辜负八千人。
秦门 范增::周昙::智士宁为暗主谟，范公曾不读兵书。平生心力为谁尽，一事无成空背疽。
前汉门 高祖::周昙::爱子从烹报主时，安知强啜不含悲。太公悬命临刀几，忍取杯羹欲为谁。
前汉门 再吟::周昙::北伐匈奴事可悲，当时将相是其谁。君臣束手平城里，三十万兵能忍饥。
前汉门 周苛纪信::周昙::为主坚能不顾身，赴汤蹈火见忠臣。后来邦国论心义，谁是君王出热人。
前汉门 酂侯::周昙::共怪酂侯第一功，咸称得地合先封。韩生不是萧君荐，猎犬何人为指踪。
前汉门 曲逆侯::周昙::社肉分平未足奇，须观大用展无私。一朝如得宰天下，必使还如宰社时。
前汉门 薛公::周昙::黥布称兵孰敢当，薛公三计为斟量。上中良策知非用，南取长沙是死乡。
前汉门 条侯::周昙::上将风戈赏罚明，矛鋋严闭亚夫营。人君却禀将军令，按辔垂鞭为缓行。
前汉门 平津侯::周昙::儒素逢时得自媒，忽从徒步列公台。北辰如不延吾辈，东阁何由逐汝开。
前汉门 博陆侯::周昙::栋梁徒自保坚贞，毁穴难防雀鼠争。不是主人知诈伪，如何柱石免欹倾。
前汉门 夏贺良::周昙::汉代中微亦再昌，忠臣忧国冀修禳。赤精符谶诚非妄，枉杀无辜夏贺良。
前汉门 王莽::周昙::权归诸吕牝鸡鸣，殷鉴昭然讵可轻。新室不囚崇外戚，水中安敢寄生营。
前汉门 再吟::周昙::重赋严刑作祸胎，岂知由此乱离媒。家传揖让亦难济，况是身从倾篡来。
前汉门 又吟::周昙::铜马朱眉满四方，总缘居摄乱天常。因君多少布衣士，不是公卿即帝王。
前汉门 毛延寿::周昙::不拔金钗赂汉臣，徒嗟玉艳委胡尘。能知货贿移妍丑，岂独丹青画美人。
前汉门 刘圣公::周昙::不纳良谋刘縯言，胡为衔璧向崇宣。伤哉乱帝途穷处，何必当时谮福先。
前汉门 樊崇徐宣::周昙::庸中佼佼铁铮铮，百万长驱入帝京。首事纵隳三善在，归仁何虑不全生。
前汉门 僭号公孙述::周昙::剑蜀金汤孰敢争，子阳才业匪雄英。方知在德不在险，危栈何曾阻汉兵。
后汉门 光武::周昙::成败非儒孰可量，儒生何指指萧王。萧王得众能宽裕，吴汉归来帝业昌。
后汉门 明帝::周昙::朝臣咸佞孰知非，张佚公忠语独奇。博士一言除太傅，谥为明帝信其宜。
后汉门 桓帝::周昙::能嫌跋扈斩梁王，宁便荣枯信段张。襄楷忠言谁佞惑，忍教奸祸起萧墙。
后汉门 灵帝::周昙::榜悬金价鬻官荣，千万为公五百卿。公瑾孔明穷退者，安知高卧遇雄英。
后汉门 废帝::周昙::乱兵如猬走王师，社稷颠危孰为持。夜逐萤光寻道路，汉家天子步归时。
后汉门 献帝::周昙::秪为曹侯数贵人，普天黔首尽黄巾。汉灵早听侍中谏，安得献生称不辰。
后汉门 再吟::周昙::咸怨刑科有党偏，耕夫无不事戎旃。是时老幼饥号处，一斛黄禾五百千。
后汉门 子密::周昙::子密封侯岂所宜，能高德义必无为。当时若缚还彭氏，率土何忧不自归。
后汉门 羊续::周昙::鱼悬洁白振清风，禄散亲宾岁自穷。单席寒厅惭使者，葛衣何以至三公。
后汉门 杨震::周昙::为国推贤匪惠私，十金为报遽相危。无言暗室何人见，咫尺斯须已四知。
后汉门 赵孝::周昙::绿林清旦正朝饥，岂计行人瘦与肥。为感在原哀叫切，鹡鸰休报听双飞。
后汉门 马后::周昙::麄衣闲寂阅群书，荐达嫔妃广帝居。再实伤根嫌贵宠，惠慈劳悴育皇储。
后汉门 魏博妻::周昙::萝挂青松是所依，松凋萝更改何枝。操刀必割腕可断，磐石徒坚心不移。
后汉门 周都妻::周昙::绿水双鸳一已沈，皇天更欲配何禽。不将血涕随霜刃，谁见朱殷未死心。
后汉门 鲍宣妻::周昙::君恶奢华意不欢，一言从俭亦何难。但能和乐同琴瑟，未必恩情在绮纨。
后汉门 吕母::周昙::狱无良吏雪无由，处处戈鋋自执仇。吕母衔冤穷老妇，亦能为帅复私雠。
三国门 蜀先主::周昙::豫州军败信途穷，徐庶推能荐卧龙。不是卑词三访谒，谁令玄德主巴邛。
三国门 再吟::周昙::一家区宇忽三分，龌龊车书曷足论。定有伊姜为佐辅，忍教鸿雁各乾坤。
三国门 后主::周昙::万峰如剑载前来，危阁横空信险哉。对此玄休长叹息，方知刘禅是庸才。
三国门 吴后主::周昙::吴宫季主恣骄奢，移尽江南百媚花。一旦狂风江上起，花随风散落谁家。
三国门 王表::周昙::王表闻声莫见身，吴中敬事甚君亲。是知邦国将亡灭，不听人臣听鬼神。
三国门 鲁肃::周昙::轻财重义见英奇，圣主贤臣是所依。公瑾窘饥求子敬，一言才起数船归。
晋门 晋武帝::周昙::汉贪金帛鬻公卿，财赡羸军冀国宁。晋武鬻官私室富，是知犹不及桓灵。
晋门 再吟::周昙::君人为理在安民，论道求贤德自新。经国远图无所问，何曾言指一何神。
晋门 惠帝::周昙::蛙鸣堪笑问官私，更劝饥人食肉糜。蒙昧万机犹妇女，寇戎安得不纷披。
晋门 贾后::周昙::贾后甘为废戮人，齐王还杀赵王伦。一从天下无真主，瓜割中原四百春。
晋门 怀帝::周昙::蕃汉戈矛遍九垓，两京簪绂走黄埃。刘聪大会平阳日，遣帝行觞事可哀。
晋门 愍帝::周昙::耕牛吃尽大田荒，二两黄金籴斗粮。御粥又闻无麹屑，不降胡虏奈饥肠。
晋门 郭钦::周昙::谁疑忠谏郭钦言，不逐戎夷出塞垣。晋室既无明圣主，果为胡虏乱中原。
晋门 王夷甫::周昙::六合谁为辅弼臣，八风昏处尽胡尘。是知济弱扶倾术，不属高谈虚论人。
晋门 王茂弘::周昙::韩魏荆扬日岂堪，胡风看欲过江南。中原一片生灵血，谁秉王纲色不惭。
晋门 吴隐之::周昙::闻说贪泉近郁林，隐之今日得深斟。徒言滴水能穿石，其那坚贞匪石心。
晋门 再吟::周昙::贪泉何处是泉源，只在灵台一点间。必也心源元自有，此泉何必在江山。
六朝门 前赵刘聪::周昙::戎羯谁令识善言，刑将不舍遽能原。垂成却罢凤仪殿，仍改逍遥纳谏园。
六朝门 前凉张轨::周昙::官从主簿至专征，谁遣凉王破赵名。益信用贤由拔擢，穰苴不是将家生。
六朝门 后魏武帝::周昙::太武南征似卷蓬，徐阳兖蔡杀皆空。从来吊伐宁如此，千里无烟血草红。
六朝门 三废帝::周昙::明庄节闵并罹殃，命在朱高二悖王。已叹一年三易换，更嗟殴辱下东廊。
六朝门 苻坚::周昙::百万南征几马归，叛亡如猬亦何悲。宾擒敌国诸戎主，更遣权兵过在谁。
六朝门 再吟::周昙::空知勇锐不知兵，困兽孤军未可轻。安有长驱百余万，身驰几旅欲先征。
六朝门 又吟::周昙::水影星光怪异多，不思修德事干戈。无谋拒谏仍轻敌，国破身擒将奈何。
六朝门 宋武帝::周昙::栖栖老楚未遭时，债主凭陵似迫危。人杰既为王谧识，刁逵诛斩独何悲。
六朝门 二废帝::周昙::肆意荒狂杀不辜，方嗟废帝又苍梧。自言威震为英武，肯虑湘东与玉夫。
六朝门 齐废帝东昏侯::周昙::定策谁扶捕鼠儿，不忧萧衍畏潘妃。长围既合刀临项，犹惜金钱对落晖。
六朝门 梁武帝::周昙::梁武年高厌六龙，繁华声色尽归空。不求贤德追尧舜，翻作忧囚一病翁。
六朝门 再吟::周昙::兴亡何故遽环回，汤纣身为事可哀。莫是自长嫌胜己，蔽贤犹执匹夫才。
六朝门 简文帝::周昙::救兵方至强抽军，与贼开城是简文。曲项琵琶催酒处，不图为乐向谁云。
六朝门 元帝::周昙::木栅江城困魏军，王褒横议遏谋臣。宾降未免俱为戮，一死安能谢益仁。
六朝门 谢举::周昙::叛奴逃数岂堪留，忠节曾无肯到头。朱异早能同远见，青衫宁假帝登楼。
六朝门 朱异::周昙::徒览儒书不学兵，彦和虚得不廉名。四郊多垒犹相罪，国破将何谢太清。
六朝门 傅昭::周昙::为政残苛兽亦饥，除饥机在养疲羸。人能善政兽何暴，焉用劳人以槛为。
六朝门 宣帝::周昙::宣帝骄奢恣所为，后宫升降略无时。乘危自有妻公在，安许鸾凰是尉迟。
六朝门 李集::周昙::忠谏能坚信正臣，三沈三屈竟何云。每沈良久方能语，及语还呼桀纣君。
隋门 隋文帝::周昙::孤儿寡妇忍同欺，辅政刚教篡夺为。矫诏必能疏昉译，直臣诚合重颜仪。
隋门 独孤后::周昙::腹生奚强有亲疏，怜者为贤弃者愚。储贰不遭谗构死，隋亡宁便在江都。
隋门 炀帝::周昙::拒谏劳兵作祸基，穷奢极武向戎夷。兆人疲弊不堪命，天下嗷嗷新主资。
隋门 贺若弼::周昙::破敌江军意气豪，请除倾国斩妖娆。红绡忍染娇春雪，瞪目看行切玉刀。
上清辞五首 一::李九龄::入海浮生汗漫秋，紫皇高宴五云楼。霓裳曲罢天风起，吹散仙香满十洲。
上清辞五首 二::李九龄::楼鏁彤霞地绝尘，碧桃花发九天春。东皇近日慵游宴，闲煞瑶池五色麟。
上清辞五首 三::李九龄::上清仙路有丹梯，影响行人到即迷。不会无端个渔父，阿谁教入武陵溪。
上清辞五首 四::李九龄::本来方朔是真仙，偶别丹台未得还。何事玉皇消息晚，忍教憔悴向人间。
上清辞五首 五::李九龄::新拜天官上玉都，紫皇亲授五灵符。群仙个个来相问，人世风光似此无。
读三国志::李九龄::有国由来在得贤，莫言兴废是循环。武侯星落周瑜死，平蜀降吴似等闲。
山舍南溪小桃花::李九龄::一树繁英夺眼红，开时先合占东风。可怜地僻无人赏，抛掷深山乱木中。
春行遇雨::李九龄::夹路轻风撼柳条，雨侵春态动无憀。采香陌上谁家女，湿损钗头翡翠翘。
登楼寄远::李九龄::满城春色花如雪，极目烟光月似钩。总是动人乡思处，更堪容易上高楼。
望思台::李九龄::汉武年高慢帝图，任人曾不问贤愚。直饶四老依前出，消得江充宠佞无。
山舍偶题::李九龄::门掩松萝一迳深，偶携藜杖出前林。谁知尽日看山坐，万古兴亡总在心。
荆溪夜泊::李九龄::点点渔灯照浪清，水烟疏碧月胧明。小滩惊起鸳鸯处，一只采莲船过声。
旅舍卧病::李九龄::家隔西秦无远信，身随东洛度流年。病来旅馆谁相问，牢落闲庭一树蝉。
登昭福寺楼::李九龄::旅怀秋兴正无涯，独倚危楼四望赊。谷变陵迁何处问，满川空有旧烟霞。
代边将::李九龄::雪冻阴河半夜风，战回狂虏血漂红。据鞍遥指长安路，须刻麟台第一功。
夜与张舒话别::李九龄::愁听南楼角又吹，晓鸡啼后更分离。如何销得凄凉思，更劝灯前酒一卮。
寒梅词::李九龄::霜梅先拆岭头枝，万卉千花冻不知。留得和羹滋味在，任他风雪苦相欺。
题灵泉寺::李九龄::入谷先生一阵香，异花奇木簇禅堂。可怜门外高低路，万毂千蹄日日忙。
宿张正字别业::李九龄::茅屋萧寥烟暗后，松窗寂历月明初。此时谁念孤吟客，唯有黄公一帙书。
鹤::李九龄::天上瑶池覆五云，玉麟金凤好为群。不须更饮人间水，直是清流也汗君。
过相思谷::李九龄::悠悠信马春山曲，芳草和烟铺嫩绿。正被离愁着莫人，那堪更过相思谷。
写庄子::李九龄::圣泽安排当散地，贤侯优贷借新居。闲中亦有闲生计，写得南华一部书。
山中寄友人::李九龄::乱云堆里结茅庐，已共红尘迹渐疏。莫问野人生计事，窗前流水枕前书。
津亭::胡宿::津亭欲阕戒棠舟，五两风来不暂留。西北浮云连魏阙，东南初日满秦楼。层城渺渺人伤别，芳草萋萋客倦游。平乐旧欢收不得，更凭飞梦到瀛洲。
塞上::胡宿::汉家神箭定天山，烟火相望万里间。契利请盟金匕酒，将军归卧玉门关。云沈老上妖氛断，雪照回中探骑闲。五饵已行王道胜，绝无刁斗至阗颜。
寄昭潭王中立::胡宿::高弦一弄武陵深，六幕天空万里心。吴苑歌骊成久别，楚峰回雁好归音。十千美酒花期隔，三百枯棋弈思沈。莫上孤城频送目，浮云西北是家林。
雪::胡宿::屏翳驱云结夜阴，素花飘坠恶氛沈。色欺曹国麻衣浅，寒入荆王翠被深。天上明河银作水，海中仙树玉为林。日高独拥鹴裘卧，谁乞长安取酒金。
冲虚观::胡宿::五粒青松护翠苔，石门岑寂断纤埃。水浮花片知仙路，风递鸾声认啸台。桐井晓寒千乳敛，茗园春嫩一旗开。驰烟未勒山亭字，可是英灵许再来。
淮南发运赵邢州被诏归阙::胡宿::天台封诏紫泥馨，马首前瞻北斗城。人在函关先望气，帝于京兆最知名。一区东第趋晨近，数刻西厢接昼荣。正是两宫裁化日，百金双璧拜虞卿。
天街晓望::胡宿::长乐才闻一叩钟，百官初谒未央宫。金波穆穆沙堤月，玉树琤琤上苑风。香重椒兰横结雾，气寒龙虎远浮空。嗟余索米无人问，行避霜台御史骢。
淮南王::胡宿::贪铸金钱盗写符，何曾七国戒前车。长生不待炉中药，鸿宝谁收箧里书。碧井床空天影在，小山人去桂丛疏。云中鸡犬无消息，麦秀渐渐遍故墟。
次韵和朱况雨中之什::胡宿::苍野迷云黯不归，远风吹雨入岩扉。石床润极琴丝缓，水阁寒多酒力微。夕梦将成还滴滴，春心欲断正霏霏。忧花惜月长如此，争得东阳病骨肥。
感旧::胡宿::千里青云未致身，马蹄空踏几年尘。曾迷玉洞花光老，欲过金城柳眼新。粉壁已沈题凤字，酒垆犹记姓黄人。坞中横笛偏多感，一涕阑干白角巾。
城南::胡宿::昨夜轻阴结夕霏，城南十里有香泥。初闻山鸟惊新哢，遥见林花识旧蹊。荡桨远从芳草渡，垫巾还傍绿杨堤。罗敷正苦桑蚕事，惆怅南来五马蹄。
早夏::胡宿::井辖投多思不禁，密垂珠箔昼沈沈。睡惊燕语频移枕，病起蛛丝半在琴。雨径乱花埋宿艳，月轩修竹转凉阴。一春酒费知多少，探尽囊中换赋金。
侯家::胡宿::洞户春迟漏箭长，短辕初返雒阳傍。彩云按曲青岑醴，沈水薰衣白璧堂。前槛兰苕依玉树，后园桐叶护银床。宴残红烛长庚烂，还促朝珂谒未央。
残花::胡宿::雨压残红一夜凋，晓来帘外正飘摇。数枝翠叶空相对，万片香魂不可招。长乐梦回春寂寂，武陵人去水迢迢。愁将玉笛传遗恨，苦被芳风透绮寮。
次韵徐爽见寄::胡宿::五两青丝帝渥深，平时可敢叹英沈。侏儒自是长三尺，澼絖都来直数金。寂寞死灰人丧偶，婆娑生意树交阴。年来想见琼枝色，久梦蘧蘧到竹林。
华清宫::杜常::行尽江南数十程，晓星残月入华清。朝元阁上西风急，都入长杨作雨声。
题文川村居::滕白::种茶岩接红霞坞，灌稻泉生白石根。皤腹老翁眉似雪，海棠花下戏儿孙。
燕::滕白::短羽新来别海阳，真珠高卷语雕梁。佳人未必全听尔，正把金针绣凤凰。
题严君观::王嵒::寒云古木罩星台，凡骨仙踪信可哀。二十年前曾此到，一千年内未归来。
山中有所思::王嵒::零零夜雨渍愁根，触物伤离好断魂。莫怪杜鹃飞去尽，紫微花里有啼猿。
燕::王嵒::一巢功绩破春光，絮落花残两翅狂。月树风枝不栖去，强来言语泥雕梁。
贫女::王嵒::难把菱花照素颜，试临春水插花看。木兰船上游春子，笑指荆钗下远滩。
杪春寄友人::王嵒::何处相逢万事忙，卓家楼上百淘香。明朝渐近山僧寺，更为残花醉一场。
回旧山::王嵒::庾家楼上谢家池，处处风烟少旧知。明日落花谁共醉，野溪猿鸟恨归迟。
使至灊山::王越宾::碧坞烟霞昼未开，游人到处尽裴回。凭谁借问岩前叟，曾托吾皇一梦来。
途中诗::杨奇鲲::□□□□□□□，□□□□□□□。风里浪花吹更白，雨中山色洗还青。海鸥聚处窗前见，林狖啼时枕上听。此际自然无限趣，王程不敢暂留停。
愤怨诗::王巨仁::于公恸哭三年旱，邹衍含愁五月霜。今我幽愁还似古，皇天无语但苍苍。
戏语::成辅端::秦地城池二百年，何期如此贱田园。一顷麦苗硕伍米，三间堂屋二千钱。
万寿寺歌词::张隐::位乖燮理致伤残，四面墙匡不忍看。正是花时堪下泪，相公何必更追欢。
迎孙刺史::朱元::昔日郎君今刺史，朱元依旧守朱门。今朝竹马诸童子，尽是当时竹马孙。
临刑诗::陈璠::积玉堆金官又崇，祸来倏忽变成空。五年荣贵今何在，不异南柯一梦中。
题牡丹::捧剑仆::一种芳菲出后庭，却输桃李得佳名。谁能为向天人说，从此移根近太清。
题菊花::黄巢::飒飒西风满院栽，蘂寒香冷蝶难来。他年我若为青帝，报与桃花一处开。
不第后赋菊::黄巢::待到秋来九月八，我花开后百花杀。冲天香阵透长安，满城尽带黄金甲。
自题像::黄巢::记得当年草上飞，铁衣着尽著僧衣。天津桥上无人识，独倚栏干看落晖。
柳::罗绍威::妆点青春更有谁，青春常许占先知。亚夫营畔风轻处，元亮门前日暖时。花密宛如飘六出，叶繁何惜借双眉。交情别绪论多少，好向仁人赠一枝。
白菊::罗绍威::虽被风霜竞欲催，皎然颜色不低摧。已疑素手能妆出，又似金钱未染来。香散自宜飘渌酒，叶交仍得荫苍苔。寻思闭户中宵见，应认寒窗雪一堆。
句::罗绍威::楼前澹澹云头日，帘外萧萧雨脚风。
清明登奉先城楼::罗衮::年来年去只艰危，春半尧山草尚衰。四海清平耆旧见，五陵寒食小臣悲。烟销井邑隈楼槛，雪满川原泥酒卮。拭尽贾生无限泪，一行归雁远参差。
清明赤水寺居::罗衮::榆火轻烟处处新，旋从闲望到诸邻。浮生浮世祗多事，野水野花娱病身。浊酒不禁云外景，碧峰犹冷寺前春。蓑衣毳衲诚吾党，自结村园一社贫。
赠罗隐::罗衮::平日时风好涕流，谗书虽盛一名休。寰区叹屈瞻天问，夷貊闻诗过海求。向夕便思青琐拜，近年寻伴赤松游。何当世祖从人望，早以公台命卓侯。
哭赵州和尚二首 二::王镕::佛日西倾祖印隳，珠沈丹沼月沈辉。影敷丈室炉烟惨，风起禅堂松韵微。只履乍来留化迹，五天何处又逢归。解空弟子绝悲喜，犹自潸然对雪帏。
荅同年李昉见赠次韵::邓洵美::词场几度让长鞭，又向清朝贺九迁。品秩虽然殊此日，岁寒终不改当年。驰名早已超三院，侍直仍忻步八砖。今日相逢翻自愧，闲吟对酒倍潸然。
{山/咢}岭四望::许鼎::汉家仙仗在咸阳，洛水东流出建章。野老至今犹望辛，离宫秋树独苍苍。
官左拾遗归隐作::王易简::汨没朝班愧不才，谁能低折向尘埃。青山得去且归去，官职有来还自来。
悼杨氏妓琴弦::朱褒::魂归寥廊魄归泉，只住人间十五年。昨日施僧裙带上，断肠犹系琵琶弦。
出山吟::黄损::来书初出白云扃，乍蹑秋风马走轻。远近留连分岳色，别离呜咽乱泉声。休将巢许争喧杂，自共伊皋论太平。昨夜细看云色里，进贤星座甚分明。
书壁::黄损::一别人间岁月多，归来人事已销磨。惟有门前鉴池水，春风不改旧时波。
梁郊祀乐章 庆融::张衮::导和气兮袭氤氲，宣皇使兮彰圣神。服遐裔兮敷质文，格苗扈兮息烟尘。
宫词百首 一::和凝::紫燎光销大驾归，御楼初见赭黄衣。千声鼓定将宣赦，竿上金鸡翅欲飞。
宫词百首 二::和凝::北阙晴分五凤楼，嵩山秀色护神州。洛河自契千年运，更拟波中出九畴。
宫词百首 三::和凝::中兴殿上晓光融，一炷天香舞瑞风。百辟虔心齐稽首，卷帘遥见御衣红。
宫词百首 四::和凝::日和风暖御楼时，万姓齐瞻八彩眉。瑞气祥烟笼细仗，合门宣赦四方知。
宫词百首 五::和凝::凤吹鸾歌晓日明，丰年观稼出神京。封人争献南山寿，五色云中御辇平。
宫词百首 六::和凝::圣主临轩待晓时，穿花宫漏正迟迟。鸡人一唱乾坤晓，百辟分班俨羽仪。
宫词百首 七::和凝::朦胧西月照池亭，初夜椒房掩画屏。宫女相呼有何事，上楼同看老人星。
宫词百首 九::和凝::九重楼殿簇丹青，高柳含烟覆井亭。宫内不知今日几，自来阶下数尧蓂。
宫词百首 十::和凝::寝殿香浓玉漏严，云随凉月下西南。帐前宫女低声道，主上还应梦傅岩。
宫词百首 十一::和凝::遶殿钩栏压玉阶，内人轻语凭葱薹。皆言明主垂衣理，不假朱云傍槛来。
宫词百首 十二::和凝::颟顸冰面莹池心，风刮瑶阶腊雪深。怪得宫中无兽炭，步摇钗是辟寒金。
宫词百首 十三::和凝::兰殿春融自靘笙，玉颜风透象纱明。金簧如语莺声滑，可使云和独得名。
宫词百首 十四::和凝::兰烛时将凤髓添，寒星遥映夜光帘。龙楼露著鸳鸯瓦，谁近螭头掷玉签。
宫词百首 十五::和凝::玉甃莲池春水平，小鱼双并锦鳞行。内中知是黄河样，九曲今年彻底清。
宫词百首 十六::和凝::真珠帘外静无尘，耿耿凉天景象新。金殿夜深银烛晃，宫嫔来奏月重轮。
宫词百首 十七::和凝::鱼犀月掌夜通头，自著盘莺锦臂韝。多把沈檀配龙麝，宫中掌浸十香油。
宫词百首 十八::和凝::香云双飐玉蝉轻，侍从君王苑里行。嘉瑞忽逢连理木，一时跪拜贺文明。
宫词百首 十九::和凝::金鸾双立紫檀槽，暖殿无风韵自高。含笑试弹红蘂调，君王宣赐酪樱桃。
宫词百首 二十::和凝::斑簟如霞可殿铺，更开新进瑞莲图。谁人筑损珊瑚架，子细看时认沥苏。
宫词百首 二十一::和凝::金盆初晓洗纤纤，银鸭香焦特地添。出户忽看春雪下，六宫齐卷水晶帘。
宫词百首 二十二::和凝::暖金盘里点酥山，拟望君王子细看。更向眉中分晓黛，岩边染出碧琅玕。
宫词百首 二十三::和凝::云母屏前绣柱衣，龙床闲卷谏书帏。黄金槛外螭头活，日照红兰露未晞。
宫词百首 二十四::和凝::楼西残月尚胧明，中禁鸡人报晓声。清旦司天台进状，夜来晴霁泰阶平。
宫词百首 二十五::和凝::纤辔摩轩响佩环，银台门外集鸳鸾。三钟五鼓祥烟敛，日照仙人捧露盘。
宫词百首 二十六::和凝::司膳厨中也禁烟，春宫相对画秋千。清明节日颁新火，蜡炬星飞下九天。
宫词百首 二十七::和凝::宫木交芳色尽深，和风轻舞早莺吟。侍臣不异东方朔，应喜仙桃满禁林。
宫词百首 二十九::和凝::献寿朝元欲偃戈，航深梯险竞骈罗。若论万国来朝日，比并涂山更较多。
宫词百首 三十::和凝::艳阳风景簇神州，杏蘂桃心照凤楼。遥望青青河畔草，几多归马与休牛。
宫词百首 三十一::和凝::銮舆观稼晚方归，日月旗中见御衣。万姓焚香惟顶礼，瑞雪随伞入宫闱。
宫词百首 三十二::和凝::宫庭皆应紫微垣，壮丽宸居显至尊。赤子颙颙瞻父母，已将仁德比乾坤。
宫词百首 三十三::和凝::三农皆已辟田畴，又见金门出土牛。块雨条风符圣化，嘉禾看却报新秋。
宫词百首 三十四::和凝::进食门前水陆陈，大官斋洁贡时新。明君宵旰分甘处，便索金盘赐重臣。
宫词百首 三十五::和凝::层台金碧惹红霞，仙掌亭亭对月华。昨夜盘中甘露满，婕妤争去奏官家。
宫词百首 三十六::和凝::水殿垂帘冷色凝，一床珍簟展春冰。才人侍立持团扇，金缕双龙贴碧藤。
宫词百首 三十八::和凝::莺锦蝉罗撒麝脐，狻猊轻喷瑞烟迷。红酥点得香山小，卷上珠帘日未西。
宫词百首 三十九::和凝::锦褥花明满殿铺，宫娥分坐学樗蒲。欲教官马冲关过，咒愿纤纤早掷卢。
宫词百首 四十::和凝::小楼花簇钿山低，金雉双来蹋马齐。夸向傍人能彩戏，朝来赢得鹭鸶犀。
宫词百首 四十一::和凝::红鬃白马嫩龙飞，天厩供来入紫微。遥见玉阶嘶不已，应缘识得赭黄衣。
宫词百首 四十二::和凝::班定千牛立受宣，佩刀搢笏凤墀前。一声不坐祥云合，鸳鹭依行拜两边。
宫词百首 四十三::和凝::三殿香浓晓色来，祥鸾威凤待门开。锵金佩玉趋丹陛，总是和羹作砺才。
宫词百首 四十四::和凝::两番供奉打球时，鸾凤分厢锦绣衣。虎骤龙腾宫殿响，骅骝争趁一星飞。
宫词百首 四十五::和凝::凤池冰泮岸莎匀，柳眼花心雪里新。都是九重和暖地，东风先报禁园春。
宫词百首 四十六::和凝::紫气氤氲满帝都，映楼明月锁金铺。银泥殿里嫌红烛，教近龙床着火珠。
宫词百首 四十七::和凝::地衣初展瑞霞融，绣帽金铃舞舜风。吹竹弹丝珠殿响，坠仙双降五云中。
宫词百首 四十八::和凝::锦策匀铺寒玉齐，星锤高运日通犀。铿金曲罢春冰碎，跪拜君王粉面低。
宫词百首 四十九::和凝::珠帘静卷水亭凉，玉蘂风飘小槛香。几处按歌齐入破，双双雏燕出宫墙。
宫词百首 五十::和凝::宫娥解禊艳阳时，鹢舸兰桡满凤池。春水如蓝垂柳醉，和风无力袅金丝。
宫词百首 五十一::和凝::白玉阶前菊蘂香，金杯仙酝赏重阳。层台云集梨园乐，献寿声声祝万康。
宫词百首 五十二::和凝::天籁吟风社燕归，渚莲香老碧苔肥。夜来霜坠梧桐叶，诸殿平明进御衣。
宫词百首 五十四::和凝::云行风静早秋天，竞遶盆池蹋采莲。罨画披袍从窣地，更寻宫柳看鸣蝉。
宫词百首 五十五::和凝::阑珊星斗缀珠光，七夕宫嫔乞巧忙。总上穿针楼上去，竞看银汉洒琼桨。
宫词百首 五十六::和凝::宝瑟凄锵夜漏余，玉阶闲作对蟾蜍。秋光寂历银河转，已见宫花露滴疏。
宫词百首 五十七::和凝::春风金袅万年枝，簇白团红烂熳时。宫女竞思游御苑，大家齐奏圣人知。
宫词百首 五十八::和凝::乾文初见泰阶平，日月常遵阁道行。昨夜仰观垂象正，拱辰星宿转分明。
宫词百首 五十九::和凝::锵锵济济赴延英，渐近重瞳目转明。君圣臣贤鱼水契，鸿基须贺永清平。
宫词百首 六十::和凝::天厩骖騑集嫩龙，雪光相照晓嘶风。昂头步步金鞍稳，掌扇花前御路中。
宫词百首 六十一::和凝::金吾细仗俨威仪，圣旨凝旒对远夷。晓日曈昽瞻玉案，丁冬环珮满彤墀。
宫词百首 六十二::和凝::正旦垂旒御八方，蛮夷无不奉梯航。群臣舞蹈称觞处，雷动山呼万岁长。
宫词百首 六十三::和凝::圣主躬耕在籍田，公卿环卫待丰年。五风十雨余粮在，金殿惟闻奏舜弦。
宫词百首 六十四::和凝::圣日垂科委所司，英才咸喜遇明时。春宫进榜莺离谷，月殿香残桂魄枝。
宫词百首 六十五::和凝::天街香满瑞云生，红伞凝空景日明。先遣五坊排猎骑，为民除害出神京。
宫词百首 六十六::和凝::内宴初开锦绣攒，教坊齐奏万年欢。箫韶响亮春云合，日照尧阶舞瑞鸾。
宫词百首 六十七::和凝::视草词臣直玉堂，对来新赐锦袍香。班资最在云霄上，长是先迎日月光。
宫词百首 六十八::和凝::玉殿朦胧散晓光，金龙高喷九天香。摵鞭声定初开扇，百辟齐呼万岁长。
宫词百首 七十::和凝::欲封丹诏紫泥香，朱篆龙文御印光。汗涣丝纶出丹禁，便从天上凤衔将。
宫词百首 七十一::和凝::越溪姝丽入深宫，俭素皆持马后风。尽道君王修圣德，不劳辞辇与当熊。
宫词百首 七十三::和凝::暖殿奇香馥绮罗，窗间初学绣金鹅。才经冬至阳生后，今日工夫一线多。
宫词百首 七十四::和凝::金井澄泉玉液香，瑠璃深殿自清凉。温汤头进瓜初熟，后至宫嫔未得尝。
宫词百首 七十五::和凝::绣闼雕甍列锦闺，珍奇惟待凤凰栖。杏梁烜赫晴霞展，时见空虚坠燕泥。
宫词百首 七十六::和凝::龙凤金鞍软玉缏，雪花光照锦连干。驾头直指西郊去，晓日寒生讲武天。
宫词百首 七十七::和凝::戛云楼上定风盘，雀跃猿跳总不难。要对君王逞轻捷，御楼时拟上鸡竿。
宫词百首 七十八::和凝::停稳春衫窣地长，通天犀带缀金章。近臣衔命离丹禁，高捧恩波洒万方。
宫词百首 七十九::和凝::垂黎玉押春帘卷，不夜珠楼晓鉴开。袍袴宫人走迎驾，东风吹送御香来。
宫词百首 八十::和凝::金吾勘契自通宫，楼上初闻唱刻闲。金殿香高初唤仗，数行鸳鹭各趋班。
宫词百首 八十三::和凝::结金冠子学梳蝉，碾玉蜻蜓缀鬓偏。寝殿垂帘悄无事，试香闲立御炉前。
宫词百首 八十四::和凝::金马词臣夜受宣，授毫交直八花砖。白麻草了初呈进，称旨丝纶下九天。
宫词百首 八十五::和凝::平明光政便门开，已见忠臣早入来。自是枢机符造化，大罗天上曜三台。
宫词百首 八十六::和凝::红罗窗里绣偏慵，亸袖闲隈碧玉笼。兰殿春晴鹦鹉睡，结条钗飐落花风。
宫词百首 八十七::和凝::晓光初入右银台，鸳鹭分班启沃来。如水如鱼何际会，尽言金鼎得盐梅。
宫词百首 八十八::和凝::立名金马近尧阶，尽是家传八斗才。麻尾尚犹龙字湿，便从天上凤衔来。
宫词百首 八十九::和凝::狻猊镇角舞筵张，鸾凤花分十六行。轻动玉纤歌遍慢，时时偷眼看君王。
宫词百首 九十::和凝::边藩□宴贺休征，细仗初排舜日明。坐定两军呈百戏，乐臣低折贺升平。
宫词百首 九十一::和凝::碧罗冠子簇香莲，结胜双衔利市钱。花下贪忙寻百草，不知遗却蹙金蝉。
宫词百首 九十二::和凝::兰省初除傅粉郎，静端霜简入鸳行。明庭转制浑无事，朝下空余鸡舌香。
宫词百首 九十三::和凝::采访宁遗草泽人，诏搜无不降蒲轮。集贤殿里开炉冶，待把黄金铸重臣。
宫词百首 九十四::和凝::红玉纤纤捧暖笙，绛唇呼吸引春莺。霓裳曲罢君王笑，宜近前来与改名。
宫词百首 九十五::和凝::绣额朱门插艾人，羞将角黍近香唇。平明朝下夸宣赐，五色香丝系臂新。
宫词百首 九十六::和凝::芙蓉冠子水精簪，闲对君王理玉琴。鹭颈莺唇胜仙子，步虚声细象窗深。
宫词百首 九十七::和凝::金马门开侍从归，御香犹惹赐来衣。晓光满院金鱼冷，红药花擎宿露飞。
宫词百首 九十八::和凝::便殿朝回卸玉簪，竞来芳槛摘花心。风和难捉花中蝶，却向窗间弄绣针。
宫词百首 九十九::和凝::君王朝下未梳头，长晕残眉侍鉴楼。扼臂交光红玉软，起来重拟理箜篌。
宫词百首 一百::和凝::九重天上实难知，空遣微臣役梦思。葵藿一心期捧日，强搜狂斐拟宫词。
杨柳枝 一::和凝::软碧摇烟似送人，映花时把翠眉嚬。青青自是风流主，慢飐金丝待洛神。
杨柳枝 三::和凝::鹊桥初就咽银河，今夜仙郎自姓和。不是昔年攀桂树，岂能月里索姮娥。
醴泉院::和凝::万山岚霭簇洋城，数处禅斋尽有名。古柏八株堆翠色，灵泉一派逗寒声。暂游颇爱闲滋味，久住翻嫌俗性情。珍重支公每相勉，我于儒行也修行。
兴势观::和凝::山名兴势镇梁洋，俨有真风福此方。瘦柏握盘笼殿紫，灵泉澄洁浸花香。暂游颇爱闲人少，久住翻嫌白日忙。只向五千文字内，愿成金骨住仙乡。
洋川::和凝::华夷图上见洋川，知在青山绿水边。官闲最好游僧舍，江近应须买钓船。
荆南席上咏胡琴妓二首 一::王仁裕::红妆齐抱紫檀槽，一抹朱弦四十条。湘水凌波惭鼓瑟，秦楼明月罢吹箫。寒敲白玉声偏婉，暖逼黄莺语自娇。丹禁旧臣来侧耳，骨清神爽似闻韶。
荆南席上咏胡琴妓二首 二::王仁裕::玉纤挑落折冰声，散入秋空韵转清。二五指中句塞雁，十三弦上啭春莺。谱从陶室偷将妙，曲向秦楼写得成。无限细腰宫里女，就中偏惬楚王情。
题麦积山天堂::王仁裕::蹑尽悬空万仞梯，等闲身共白云齐。檐前下视群山小，堂上平分落日低。绝顶路危人少到，古岩松健鹤频栖。天边为要留名姓，拂石殷勤身自题。
题斗山观::王仁裕::霞衣欲举醉陶陶，不觉全家住绛霄。拔宅只知鸡犬在，上天谁信路岐遥。三清辽廊抛尘梦，八景云烟事早朝。为有故林苍柏健，露华凉叶锁金飙。
题孤云绝顶淮阴祠::王仁裕::一握寒天古木深，路人犹说汉淮阴。孤云不掩兴亡策，两角曾悬去住心。不是冕旒轻布素，岂劳丞相远追寻。当时若放还西楚，尺寸中华未可侵。
和韩昭从驾过白卫岭::王仁裕::龙斾飘飖指极边，到时犹更二三千。登高晓蹋巉岩石，冒冷朝冲断续烟。自学汉皇开土宇，不同周穆好神仙。秦民莫遣无恩及，大散关东别有天。
贺王溥入相::王仁裕::一战文场拔赵旗，便调金鼎佐无为。白麻骤降恩何极，黄发初闻喜可知。跋敕案前人到少，筑沙堤上马归迟。立班始得遥相见，亲洽争如未贵时。
与诸门生春日会饮繁台赋::王仁裕::柳阴如雾絮成堆，又引门生饮古台。淑景即随风雨去，芳樽宜命管弦开。谩夸列鼎鸣钟贵，宁免朝乌夜兔催。烂醉也须诗一首，不能空放马头回。
示诸门生::王仁裕::二百一十四门生，春风初长羽毛成。掷金换得天边桂，凿壁偷将榜上名。何辛不才逢圣世，偶将疏网罩群英。衰翁渐老儿孙小，异日知谁略有情。
过平戎谷吊胡翙::王仁裕::立马荒郊满目愁，伊人何罪死林丘。风号古木悲长在，雨湿寒莎泪暗流。莫道文章为众嫉，只应轻薄是身雠。不缘魂寄孤山下，此地堪名鹦鹉洲。
奉诏赋剑州途中鸷兽::王仁裕::剑牙钉舌血毛腥，窥算劳心岂暂停。不与大朝除患难，惟余当路食生灵。从将户口资嚵口，未委三丁税几丁。今日帝王亲出狩，白云岩下好藏形。
放猿::王仁裕::放尔丁宁复故林，旧来行处好追寻。月明巫峡堪怜静，路隔巴山莫厌深。栖宿免劳青嶂梦，跻攀应惬白云心。三秋果熟松梢健，任抱高枝彻晓吟。
遇放猿再作::王仁裕::嶓冢祠前汉水滨，饮猿连臂下嶙峋。渐来子细窥行客，认得依稀是野宾。月宿从劳羁绁梦，松餐非复稻粱身。数声肠断和云叫，识是前时旧主人。
句::王仁裕::铁锁寨门扃白日，大张旗帜插青天。
北使还京作::冯道::去年今日奉皇华，只为朝廷不为家。殿上一杯天子泣，门前双节国人嗟。龙荒冬往时时雪，兔苑春归处处花。上下一行如骨肉，几人身死掩风沙。
放鱼书所钥户::冯道::高却垣墙钥却门，监丞从此罢垂纶。池中鱼鳖应相贺，从此方知有主人。
春社从李昉乞酒::李涛::社公今日没心情，为乞治聋酒一瓶。恼乱玉堂将欲遍，依稀巡到第三厅。
游灵溪观::卢士衡::云藏宝殿风尘外，粉壁松轩入看初。话久仙童颜色老，病来玄鹤羽毛疏。樵翁接引寻红术，道士留连说紫书。不为壮心降未得，便堪从此玩清虚。
寄天台道友::卢士衡::相思遥指玉霄峰，怅望江上阻万重。曾隔晓窗闻法鼓，几同寒榻听疏钟。别来知子长餐柏，吟处将谁对倚松。且住人间行圣教，莫思天路便登龙。
锺陵铁柱::卢士衡::千年埋没竟何为，变化宜将万物齐。安得风胡借方便，铸成神剑斩鲸鲵。
僧房听雨::卢士衡::古寺松轩雨声别，寒窗听久诗魔发。记得年前在赤城，石楼梦觉三更雪。
题牡丹::卢士衡::万叶红绡翦尽春，丹青任写不如真。风光九十无多日，难惜尊前折赠人。
祖龙词::熊皦::平吞六国更何求，童女童男问十洲。沧海不回应怅望，始知徐福解风流。
谪居海上::熊皦::家临泾水隔秦川，来往关河路八千。堪恨此身何处老，始皇桥畔又经年。
怀三茅道友::熊皎::尘事何年解客嘲，十年容易到三茅。长思碧洞云窗下，曾借黄庭雪夜抄。丹桂有心凭至论，五峰无信问深交。杏坛仙侣应相笑，只为浮名未肯抛。
赠胥尊师::熊皎::绿发童颜羽服轻，天台王屋几经行。云程去速因风起，酒债还迟待药成。房闭十洲烟浪阔，箓开三洞鬼神惊。他年华表重归日，却恐桑田已变更。
塞上::赵延寿::黄沙风卷半空抛，云动阴山雪满郊。探水人回移帐就，射雕箭落着弓抄。鸟逢霜果饥还啄，马渡冰河渴自跑。占得高原肥草地，夜深生火折林梢。
句::高辇::飘飘送下遥天雪，飒飒吹干旅舍烟。
与李专美::韩昭裔::昭裔登庸汝未登，凤池鸡树冷如冰。何如且作宣徽使，免被人呼粥饭僧。
题龙窝洞::张仁溥::折花携酒看龙窝，镂玉长旌俊彦过。他日各为云外客，碧纱笼却又如何。
留题座主和凝旧阁::李瀚::座主登庸归凤阙，门生批诏立鳌头。玉堂旧阁多珍玩，可作西斋润笔不。
题家园::杨昭俭::池莲憔悴无颜色，园竹低垂减翠阴。园竹池莲莫惆怅，相看恰似主人心。
书从事厅屏上::刘坦::金殿试回新折桂，将军留辟向江城。思量一醉犹难得，辜负扬州管记名。
题施璘画竹图::韦遵::枯箨危根缴石头，千竿交映近清流。堪珍仲宝穷幽笔，留得荆湘一片秋。
陪华林园试小妓羯鼓::宋齐丘::切断牙床镂紫金，最宜平稳玉槽深。因逢淑景开佳宴，为出花奴奏雅音。掌底轻璁孤鹊噪，枝头干快乱蝉吟。开元天子曾如此，今日将军好用心。
句::宋齐丘::大似贤臣扶社稷，遇明则见暗还藏。
句::冯延巳::青楼阿监应相笑，书记登坛又却回。
书歌妓泥金带::韩熙载::风柳摇摇无定枝，阳台云雨梦中归。他年蓬岛音尘断，留取尊前旧舞衣。
送徐铉流舒州::韩熙载::昔年凄断此江湄，风满征帆泪满衣。今日重怜鹡鸰羽，不堪波上又分飞。
失题::潘佑::谁家旧宅春无主，深院帘垂杏花雨。香飞绿琐人未归，巢燕承尘默无语。
句::潘佑::劝君此醉直须欢，明朝又是花狼藉。
寄孟宾于::李昉::初携书剑别湘潭，金榜标名第十三。昔日声名喧洛下，近来诗价满江南。长为邑令情终屈，纵处曹郎志未甘。莫学冯唐便休去，明君晚事未为惭。
送孟宾于::马致恭::曾闻洛下缀神仙，火树南栖几十年。白首自忻丹桂在，诗名已得四方传。行随秋渚将归雁，吟傍梅花欲雪天。今日还家莫惆怅，不同初上渡头船。
奉和圣制元日大雪登楼::张义方::恰当岁日纷纷落，天宝瑶花助物华。自古最先标瑞牒，有谁轻拟比杨花。密飘粉署光同冷，静压青松势欲斜。岂但小臣添兴咏，狂歌醉舞一家家。
题魏坛二首 一::李建勋::不遇至真传道要，曾看真诰亦何为。旧碑经乱沈荒涧，灵篆因耕出故基。蛙黾自喧浇药井，牛羊闲过放生池。萧条夕景空坛畔，朽桧枝斜绿蔓垂。
题魏坛二首 二::李建勋::一寻遗迹到仙乡，云鹤沈沈思渺茫。丹井岁深生草木，芝田春废卧牛羊。雨淋残画摧荒壁，鼠引饥虵落坏梁。薄暮欲归仍伫立，菖蒲风起水泱泱。
东楼看雪::李建勋::一上高楼醉复醒，日西江雪更冥冥。化风吹火全无气，平望惟松少露青。腊内不妨南地少，夜长应得小窗听。因思旧隐匡庐日，闲看杉柽掩石扃。
落花::李建勋::惜花无计又花残，独遶芳丛不忍看。暖艳动随莺翅落，冷香愁杂燕泥干。绿珠倚槛魂初散，巫峡归云梦又阑。忍把一尊重命乐，送春招客亦何欢。
春雪::李建勋::南国春寒朔气回，霏霏还阻百花开。全移暖律何方去，似误新莺昨日来。平野旋销难蔽草，远林高缀却遮梅。不知金勒谁家子，只待晴明赏帝台。
重戏和春雪寄沈员外::李建勋::谁道江南要雪难，半春犹得倚楼看。却遮迟日偷莺暖，密洒西风借鹤寒。散漫不容梨艳去，轻明应笑玉华干。和来琼什虽无敌，且是侬家比兴残。
春日尊前示从事::李建勋::州中案牍鱼鳞密，界上军书竹节稠。眼底好花浑似雪，瓮头春酒漫如油。东君不为留迟日，清镜唯知促白头。最觉此春无气味，不如庭草解忘忧。
尊前::李建勋::官为将相复何求，世路多端早合休。渐老更知春可惜，正欢唯怕客难留。雨催草色还依旧，晴放花枝始自由。莫厌百壶相劝倒，免教无事结闲愁。
蔷薇二首 一::李建勋::万蘂争开照槛光，诗家何物可相方。锦江风撼云霞碎，仙子衣飘黼黻香。裛露早英浓压架，背人狂蔓暗穿墙。彩笺蛮榼旬休日，欲召亲宾看一场。
蔷薇二首 二::李建勋::拂檐拖地对前墀，蝶影蜂声烂熳时。万倍馨香胜玉蘂，一生颜色笑西施。忘归醉客临高架，恃宠佳人索好枝。将并舞腰谁得及，惹衣伤手尽从伊。
残牡丹::李建勋::肠断题诗如执别，芳茵愁更绕阑铺。风飘金蘂看全落，露滴檀英又暂苏。失意婕妤妆渐薄，背身妃子病难扶。回看池馆春休也，又是迢迢看画图。
春雨二首 一::李建勋::春霖未免妨游赏，唯到诗家自有情。花径不通新草合，兰舟初动曲池平。净缘高树莓苔色，饥集虚廊燕雀声。闲忆昔年为客处，闷留山馆阻行行。
春雨二首 二::李建勋::萧萧春雨密还疏，景象三时固不如。寒入远林莺翅重，暖抽新麦土膏虚。细蒙台榭微兼日，潜涨涟漪欲动鱼。唯称乖慵多睡者，掩门中酒览闲书。
醉中惜花更书与诸从事::李建勋::公退寻芳已是迟，莫因他事更来稀。未经旬日唯忧落，算有开时不合归。歌槛宴余风袅袅，闲园吟散雨霏霏。高楼鼓绝重门闭，长为抛回恨解衣。
和判官喜雨::李建勋::去祷山川尚未还，云雷寻作远声寒。人情便似秋登悦，天色休劳夜起看。高槛气浓藏柳郭，小庭流拥没花坛。须知太守重墙内，心极农夫望处欢。
离阙下日感恩::李建勋::二年尘冒处中台，喜得南归退不才。即路敢期皇子送，出关犹有御书来。未知天地恩何报，翻对江山思莫开。斜日苇汀凝立处，远波微飏翠如苔。
细雨遥怀故人::李建勋::江云未散东风暖，溟蒙正在高楼见。细柳缘堤少过人，平芜隔水时飞燕。我有近诗谁与和，忆君狂醉愁难破。昨夜南窗不得眠，闲堦点滴回灯坐。
春水::李建勋::万派争流雨过时，晚来春静更逶迤。轻鸥散遶夫差国，远树微分夏禹祠。青岸渐平濡柳带，旧溪应暖负莼丝。风鬟倚檝谁家子，愁看鸳鸯望所之。
蝶::李建勋::粉蝶翩翩若有期，南园长是到春归。闲依柳带参差起，困傍桃花独自飞。潜被燕惊还散乱，偶因人逐入帘帏。晚来欲雨东风急，回看池塘影渐稀。
锺山寺避暑勉二三子::李建勋::楼台虽少景何深，满地青苔胜布金。松影晚留僧共坐，水声闲与客同寻。清凉会拟归莲社，沈湎终须弃竹林。长爱寄吟经案上，石窗秋霁向千岑。
道林寺::李建勋::虽向锺峰数寺连，就中奇胜出其间。不教幽树妨闲地，别着高窗向远山。莲沼水从双涧入，客堂僧自九华还。无因得结香灯社，空向王门玷玉班。
和致仕沈郎中::李建勋::欲谋休退尚因循，且向东溪种白蘋。谬应星辰居四辅，终期冠褐作闲人。城中隔日趋朝懒，楚外千峰入梦频。残照晚庭沈醉醒，静吟斜倚老松身。
醉中咏梅花::李建勋::十月清霜尚未寒，雪英重叠已如抟。还悲独咏东园里，老作南州刺史看。北客见皆惊节气，郡僚痴欲望杯盘。交亲罕至长安远，一醉如泥岂自欢。
闲出书怀::李建勋::闲游何用问东西，寓兴皆非有所期。断酒只携僧共去，看山从听马行迟。溪田雨涨禾生耳，原野莺啼黍熟时。应有交亲长笑我，独轻人事鬓将衰。
寺居陆处士相访感怀却寄二三友人::李建勋::湘寺闲居亦半年，就中昨夜好潸然。人归远岫疏钟后，雪打高杉古屋前。投足正逢他国乱，冥心未解祖师禅。炉烟向冷孤灯下，唯有寒吟到曙天。
春雪::李建勋::随风竟日势漫漫，特地繁于故岁看。幽榭冻黏花屋重，短檐斜湿燕巢寒。闲听不寐诗魂爽，净吃无厌酒肺干。莫道便为桑麦药，亦胜焦涸到春残。
惜花::李建勋::淡淡西园日又垂，一尊何忍负芳枝。莫言风雨长相促，直是晴明得几时。心破只愁莺践落，眼穿唯怕客来迟。年年使我成狂叟，肠断红笺几首诗。
梅花寄所亲::李建勋::一气才新物未知，每惭青律与先吹。雪霜迷素犹嫌早，桃杏虽红且后时。云鬓自黏飘处粉，玉鞭谁指出墙枝。老夫多病无风味，只向尊前咏旧诗。
登升元阁::李建勋::登高始觉太虚宽，白雪须知唱和难。云渡琐窗金榜湿，月移珠箔水精寒。九天星象帘前见，六代城池直下观。唯有上层人未到，金乌飞过拂阑干。
雪有作::李建勋::霏霏奕奕满寒空，况是难逢值腊中。未白已堪张宴会，渐繁偏好去帘栊。庭莎易集看盈地，池柳难装旋逐风。长爱清华入诗句，预愁迟日放消融。
宫词::李建勋::自远凝旒守上阳，舞衣顿减旧朝香。帘垂粉阁春将尽，门掩梨花日渐长。草色深浓封辇路，水声低咽转宫墙。君王一去不回驾，皓齿青蛾空断肠。
晚春送牡丹::李建勋::携觞邀客遶朱阑，肠断残春送牡丹。风雨数来留不得，离披将谢忍重看。氛氲兰麝香初减，零落云霞色渐干。借问少年能几许，不须推酒厌杯盘。
岁暮晚泊望庐山不见因怀岳僧呈察判::李建勋::贪程只为看庐阜，及到停舟恨颇浓。云暗半空藏万仞，雪迷双瀑在中峰。林端莫辨曾游路，鸟际微闻向暮钟。长愧昔年招我入，共寻香社见芙蓉。
重台莲::李建勋::斜倚秋风绝比伦，千英和露染难匀。自为祥瑞生南国，谁把丹青寄北人。明月几宵同绿水，牡丹无路出红尘。怜伊不算多时立，赢得馨香暗上身。
春词::李建勋::日高闲步下堂阶，细草春莎没绣鞋。折得玫瑰花一朵，凭君簪向凤皇钗。
独夜作::李建勋::佳人一去无消息，梦觉香残愁复入。空庭悄悄月如霜，独倚阑干伴花立。
竹::李建勋::琼节高吹宿凤枝，风流交我立忘归。最怜瑟瑟斜阳下，花影相和满客衣。
清明日::李建勋::他皆携酒寻芳去，我独关门好静眠。唯有杨花似相觅，因风时复到床前。
宫词::李建勋::宫门长闭舞衣闲，略识君王鬓便斑。却羡落花春不管，御沟流得到人间。
和元宗元日大雪登楼::李建勋::纷纷忽降当元曾，著物轻明似月华。狂洒玉墀初散絮，密黏宫树未妨花。迥封双阙千寻峭，冷压南山万仞斜。宁意传来中使出，御题先赐老僧家。
游栖霞寺::李建勋::养花天气近平分，瘦马来敲白下门。晓色未开山意远，春容犹淡月华昏。琅琊冷落存遗迹，篱舍稀疏带旧村。此地几经人聚散，只今王谢独名存。
金山::李建勋::不嗟白发曾游此，不叹征帆无了期。尽日凭阑谁会我，祗悲不见韩垂诗。
送李冠::李建勋::匀如春涧长流水，怨似秋枝欲断蝉。可惜人间容易听，清声不到御楼前。
游宋兴寺东岩::李建勋::几年不到东岩下，旧住僧亡屋亦无。寒日萧条何物在，朽松经烧石池枯。
批周宗书后::李建勋::偶罢阿衡来典郡，固无闲可物应官。凭君为报群胥道，莫作循州刺史看。
题信果观壁::李建勋::春来涨水流而活，晓色西山势似行。玉洞主人经劫在，携竿步步就长生。
送八分书与友人继以诗::李建勋::跁跒为诗跁跒书，不封将去寄仙都。仙翁拍手应相笑，得似秦朝次仲无。
句::李建勋::桃花流水须长信，不学刘郎去又来。粟多未必全为计，师老须防有伏兵。遍寻云壑重题石，欲下山门更倚松。
怀连上旧居::孟宾于::闲思连上景难齐，树绕仙乡路绕溪。明月夜舟渔父唱，春风平野鹧鸪啼。城边寄信归云外，花下倾杯到日西。更忆海阳垂钓侣，昔年相遇草萋萋。
公子行::孟宾于::锦衣红夺彩霞明，侵晓春游向野庭。不识农夫辛苦力，骄骢蹋烂麦青青。
湘江亭::孟宾于::独宿大中年里寺，樊笼得出事无心。寒山梦觉一声磬，霜叶满林秋正深。
题梅仙馆::孟宾于::仙界路遥云缥渺，古坛风冷叶萧骚。后来岂合言淹滞，一尉升腾道最高。
题颜氏亭宇::孟宾于::园林萧洒闻来久，欲访因循二十秋。今日开襟吟不尽，碧山重叠水长流。
献主司::孟宾于::那堪雨后更闻蝉，溪隔重湖路七千。忆昔故园杨柳岸，全家送上渡头船。
九日陪董内召登高::廖匡图::祝融峰下逢嘉节，相对那能不怆神。烟里共寻幽磵菊，樽前俱是异乡人。遥山带日应连越，孤雁来时想别秦。自古登高尽惆怅，茱萸休笑泪盈巾。
和人赠沈彬::廖匡图::冥鸿迹在烟霞上，燕雀休夸大厦巢。名利最为浮世重，古今能有几人抛。逼真但使心无著，混俗何妨手强抄。深喜卜居连岳色，水边竹下得论交。
松::廖匡图::曾于西晋封中散，又向东吴作大夫。浓翠自知千古在，清声谁道四时无。枝柯偃后龙蛇老，根脚盘来爪距粗。直待素秋摇落日，始将凡木鬬荣枯。
句::廖匡图::正悲世上事无限，细看水中尘更多。
彭泽解印::廖凝::五斗徒劳谩折腰，三年两鬓为谁焦。今朝官满重归去，还挈来时旧酒瓢。
寄韩侍郎::左偃::谋身谋隐两无成，拙计深惭负耦耕。渐老可堪怀故国，多愁翻觉厌浮生。言诗幸遇明公许，守朴甘遭俗者轻。今日况闻搜草泽，独悲憔悴卧升平。
江上晚泊::左偃::寒云淡淡天无际，片帆落处沙鸥起。水阔风高日复斜，扁舟独宿芦花里。
寄鉴上人::左偃::一从携手阻戈鋋，屈指如今已十年。长记二林同宿夜，竹斋听雨共忘眠。
送人::左偃::一茎二茎华发生，千枝万枝梨花白。春色江南独未归，今朝又送还乡客。
塞下曲::江为::万里黄云冻不飞，碛烟烽火夜深微。胡儿移帐寒笳绝，雪路时闻探马归。
隋堤柳::江为::锦缆龙舟万里来，醉乡繁盛忽尘埃。空余两岸千株柳，雨叶风花作恨媒。
句::江为::吟登萧寺旃檀阁，醉倚王家玳瑁筵。远远朝宗出白云，方圆随处性长存。
咏鹰::高越::雪爪星眸世所稀，摩天专待振毛衣。虞人莫谩张罗网，未肯平原浅草飞。
惜花::张泌::蝶散莺啼尚数枝，日斜风定更离披。看多记得伤心事，金谷楼前委地时。
寄人 一::张泌::别梦依依到谢家，小廊回合曲阑斜。多情只有春庭月，犹为离人照落花。
寄人 二::张泌::酷怜风月为多情，还到春时别恨生。倚柱寻思倍惆怅，一场春梦不分明。
边上::张泌::戍楼吹角起征鸿，猎猎寒旌背晚风。千里暮烟愁不尽，一川秋草恨无穷。山河惨淡关城闭，人物萧条市井空。只此旅魂招未得，更堪回首夕阳中。
长安道中早行::张泌::客离孤馆一灯残，牢落星河欲曙天。鸡唱未沈函谷月，雁声新度灞陵烟。浮生已悟庄周蝶，壮志仍输祖逖鞭。何事悠悠策羸马，此中辛苦过流年。
洞庭阻风::张泌::空江浩荡景萧然，尽日菰蒲泊钓船。青草浪高三月渡，绿杨花扑一溪烟。情多莫举伤春目，愁极兼无买酒钱。犹有渔人数家住，不成村落夕阳边。
春日旅泊桂州::张泌::暖风芳草竟芊绵，多病多愁负少年。弱柳未胜寒食雨，好花争奈夕阳天。溪边物色堪图画，林畔莺声似管弦。独有离人开泪眼，强凭杯酒亦澘然。
晚次湘源县::张泌::烟郭遥闻向晚鸡，水平舟静浪声齐。高林带雨杨梅熟，曲岸笼云谢豹啼。二女庙荒汀树老，九疑山碧楚天低。湘南自古多离怨，莫动哀吟易惨凄。
惆怅吟::张泌::秋风丹叶动荒城，惨淡云遮日半明。昼梦却因惆怅得，晚愁多为别离生。江淹彩笔空留恨，庄叟玄谭未及情。千古怨魂销不得，一江寒浪若为平。
秋晚过洞庭::张泌::征帆初挂酒初酣，暮景离情两不堪。千里晚霞云梦北，一洲霜橘洞庭南。溪风送雨过秋寺，磵石惊龙落夜潭。莫把羁魂吊湘魄，九疑愁绝销烟岚。
题华严寺木塔::张泌::六街晴色动秋光，雨霁凭高只易伤。一曲晚烟浮渭水，半桥斜日照咸阳。休将世路悲尘事，莫指云山认故乡。回首汉宫楼阁暮，数声钟鼓自微茫。
经旧游::张泌::暂到高唐晓又还，丁香结梦水潺潺。不知云雨归何处，历历空留十二山。
芍药::张泌::香清粉澹怨残春，蝶翅蜂须恋蘂尘。闲倚晚风生怅望，静留迟日学因循。休将薜荔为青琐，好与玫瑰作近邻。零落若教随暮雨，又应愁杀别离人。
所思::张泌::空塘水碧春雨微，东风散漫杨柳飞。依依南浦梦犹在，脉脉高唐云不归。江头日暮多芳草，极目伤心烟悄悄。隔江红杏一枝明，似玉佳人俯清沼。休向春台更回望，销魂自古因惆怅。银河碧海共无情，两处悠悠起风浪。
春夕言怀::张泌::风透疏帘月满庭，倚栏无事倍伤情。烟垂柳带纤腰软，露滴花房怨脸明。愁逐野云销不尽，情随春浪去难平。幽窗谩结相思梦，欲化西园蝶未成。
赠韩道士::张泌::日暮秋风吹野花，上清归客意无涯。桃源寂寂烟霞闭，天路悠悠星汉斜。还似世人生白发，定知仙骨变黄芽。东城南陌频相见，应是壶中别有家。
杨柳枝词五首 一::孙鲂::灵和风暖太昌春，舞线摇丝向昔人。何似晓来江雨后，一行如画隔遥津。
杨柳枝词五首 二::孙鲂::彭泽初栽五树时，只应闲看一枝垂。不知天意风流处，要与佳人学画眉。
杨柳枝词五首 三::孙鲂::暖傍离亭静拂桥，入流穿槛绿阴摇。不知落日谁相送，魂断千条与万条。
杨柳枝词五首 四::孙鲂::春来绿树遍天涯，未见垂杨未可夸。晴日万株烟一阵，闲坊兼是莫愁家。
杨柳枝词五首 五::孙鲂::十首当年有旧词，唱青歌翠几无遗。未曾得向行人道，不谓离情莫折伊。
入塞二首 二::沈彬::苦战沙门卧箭痕，戍楼闲上望星文。生希国泽分偏将，死夺河源荅圣君。鸢覰败兵眠白草，马惊边鬼哭阴云。功多地远无人纪，汉阁笙歌日又曛。
塞下三首 一::沈彬::塞叶声悲秋欲霜，寒山数点下牛羊。映霞旅雁随疏雨，向碛行人带夕阳。边骑不来沙路失，国恩深后海城荒。胡儿向化新成长，犹自千回问汉王。
塞下三首 二::沈彬::贵主和亲杀气沉，燕山闲猎鼓鼙音。旗分雪草偷边马，箭入寒云落塞禽。陇月尽牵乡思动，战衣谁寄泪痕深。金钗谩作封侯别，劈破佳人万里心。
塞下三首 三::沈彬::月冷榆关过雁行，将军寒笛老思乡。贰师骨恨千夫壮，李广魂飞一剑长。戍角就沙催落日，阴云分碛护飞霜。谁知汉武轻中国，闲夺天山草木荒。
金陵杂题二首 一::沈彬::王气生秦四百年，晋元东渡浪花船。正惭海内皆涂地，来保江南一片天。古树著行临远岸，暮山相亚出微烟。千征万战英雄尽，落日牛羊食野田。
金陵杂题二首 二::沈彬::暮潮声落草光沉，贾客来帆宿岸阴。一笛月明何处酒，满城秋色几家砧。时清曾恶桓温盛，山翠长牵谢傅心。今日到来何物在，碧烟和雨锁寒林。
麻姑山::沈彬::绀殿松萝太古山，仙人曾此话桑田。闲倾云液十分日，已过浮生一万年。花洞路中逢鹤信，水帘岩底见龙眠。我来游礼酬心愿，欲共怡神契自然。
题苏仙山::沈彬::眼穿林罅见郴州，井里交连侧局揪。味道不来闲处坐，劳生更欲几时休。苏仙宅古烟霞老，义帝坟荒草木愁。千古是非无处问，夕阳西去水东流。
洪州解至长安初举纳省卷梦仙谣::沈彬::□□□□□□□，□□□□□□□。玉殿大开从客入，金桃烂熟没人偷。凤惊宝扇频翻翅，龙惧金鞭不转头。□□□□□□□，□□□□□□□。
忆仙谣::沈彬::白榆风飒九天秋，王母朝回宴玉楼。日月渐长双凤睡，桑田欲变六鳌愁。云翻箫管相随去，星触旌幢各自流。诗酒近来狂不得，骑龙却忆上清游。
纳省卷赠为首刘象::沈彬::曾应大中天子举，四朝风月鬓萧疏。不随世祖重携剑，却为文皇再读书。十载战尘销旧业，满城春雨坏贫居。一枝何事于君借，仙桂年年幸有余。
赠王定保::沈彬::仙桂曾攀第一枝，薄游湘水阻佳期。皋桥已失齐眉愿，萧寺行逢落发师。废苑露寒兰寂寞，丹山云断凤参差。闻公已有平生约，谢绝女萝依兔丝。
结客少年场行::沈彬::重义轻生一剑知，白虹贯日报雠归。片心惆怅清平世，酒市无人问布衣。
阳朔碧莲峰::沈彬::陶潜彭泽五株柳，潘岳河阳一县花。两处争如阳朔好，碧莲峰里住人家。
再过金陵::沈彬::玉树歌终王气收，雁行高送石城秋。江山不管兴亡事，一任斜阳伴客愁。
都门送别::沈彬::岸柳萧疏野荻秋，都门行客莫回头。一条灞水清如剑，不为离人割断愁。
吊边人::沈彬::杀声沈后野风悲，汉月高时望不归。白骨已枯沙上草，家人犹自寄寒衣。
僻居谢何明府见访::伍乔::公退琴堂动逸怀，闲披烟霭访微才。马嘶穷巷蛙声息，辙到衡门草色开。风引柳花当坐起，日将林影入庭来。满斋尘土一床藓，多谢从容水饭回。
冬日道中::伍乔::去去天涯无定期，瘦童羸马共依依。暮烟江口客来绝，寒叶岭头人住稀。带雪野风吹旅思，入云山火照行衣。钓台吟阁沧洲在，应为初心未得归。
僻居酬友人::伍乔::僻居虽爱近林泉，幽径闲居碧藓连。向竹掩扉随鹤息，就溪安石学僧禅。古琴带月音声亮，山果经霜气味全。多谢故交怜朴野，隔云时复寄佳篇。
宿灊山::伍乔::一入仙山万虑宽，夜深宁厌倚虚栏。鹤和云影宿高木，人带月光登古坛。芝术露浓溪坞白，薜萝风起殿廊寒。更陪羽客论真理，不觉初钟叩晓残。
游西禅::伍乔::远岫当轩列翠光，高僧一衲万缘忘。碧松影里地长润，白藕花中水亦香。云自雨前生净石，鹤于钟后宿长廊。游人恋此吟终日，盛暑楼台早有凉。
寄史处士::伍乔::长羡闲居一水湄，吟情高古有谁知。石楼待月横琴久，渔浦经风下钓迟。僻坞落花多掩径，旧山残烧几侵篱。松门别后无消息，早晚重应蹑屐随。
僻居秋思寄友人::伍乔::门巷秋归更寂寥，雨余闲砌委兰苗。梦回月夜虫吟壁，病起茅斋药满瓢。泽国旧游关远思，竹林前会负佳招。身名未立犹辛苦，何许流年晚鬓凋。
寄落星史虚白处士::伍乔::白云峰下古溪头，曾与提壶烂熳游。登阁共看彭蠡水，围炉相忆杜陵秋。棋玄不厌通高品，句妙多容隔岁酬。别后相思时一望，暮山空碧水空流。
九江旅夜寄山中故人::伍乔::弱柳风高远漏沈，坐来难便息愁吟。江城雪尽寒犹在，客舍灯孤夜正深。尘土积年粘旅服，关山无处寄归心。此时遥羡闲眠侣，静掩云扉卧一林。
闻杜牧赴阙::伍乔::旧隐匡庐一草堂，今闻携策谒吾皇。峡云难卷从龙势，古剑终腾出土光。开翅定期归碧落，濯缨宁肯问沧浪。他时得意交知仰，莫忘裁诗寄钓乡。
题西林寺水阁::伍乔::竹翠苔花遶槛浓，此亭幽致讵曾逢。水分林下清泠派，山峙云间峭峻峰。怪石夜光寒射烛，老杉秋韵冷和钟。不知来往留题客，谁约重寻莲社踪。
林居喜崔三博远至::伍乔::几日区区在远程，晚烟林径喜相迎。姿容虽有尘中色，巾屦犹多岳上清。野石静排为坐榻，溪茶深煮当飞觥。留连话与方经宿，又欲携书别我行。
观华夷图::伍乔::别手应难及此精，须知攒簇自心灵。始于毫末分诸国，渐见图中列四溟。关路欲伸通楚势，蜀山俄耸入秦青。笔端尽现寰区事，堪把长悬在户庭。
庐山书堂送祝秀才还乡::伍乔::束书辞我下重巅，相送同临楚岸边。归思几随千里水，离情空寄一枝蝉。园林到日酒初熟，庭户开时月正圆。莫使蹉跎恋疏野，男儿酬志在当年。
暮冬送何秀才毘陵::伍乔::匹马嘶风去思长，素琴孤剑称戎装。路涂多是过残岁，杯酒无辞到醉乡。云傍水村凝冷片，雪连山驿积寒光。毘陵城下饶嘉景，回日新诗应满堂。
龙潭张道者::伍乔::碧洞幽岩独息心，时人何路得相寻。养生不说凭诸药，适意惟闻在一琴。石径扫稀山藓合，竹轩开晚野云深。他年功就期飞去，应笑吾徒多苦吟。
晚秋同何秀才溪上::伍乔::闲步秋光思杳然，荷藜因共过林烟。期收野药寻幽路，欲采溪菱上小船。云吐晚阴藏霁岫，柳含余霭咽残蝉。倒尊尽日忘归处，山磬数声敲暝天。
送江少府授延陵后寄::伍乔::五老云中勤学者，遇时能不困风尘。束书西上谒明主，捧檄南归慰老亲。别馆友朋留醉久，去程烟月入吟新。莫因官小慵之任，自古鸾栖有异人。
观山水障子::伍乔::功绩精妍世少伦，图时应倍用心神。不知草木承何异，但见江山长带春。云势似离岩底石，浪花如动岸边蘋。更疑独泛渔舟者，便是其中旧隐人。
寄张学士洎::伍乔::不知何处好消忧，公退携壶即上楼。职事久参侯伯幕，梦魂长遶帝王州。黄山向晚盈轩翠，黟水含春绕槛流。遥想玉堂多暇日，花时谁伴出城游。
冬夜吟::陈陶::黑夜天寒愁散玉，东皇海上张仙烛。侯家歌舞按梨园，石氏宾寮醉金谷。鲁家襜褕暗披水，雪花灯下甘垂翅。散帙高编折桂枝，披纱密甃青云地。霜白溪松转斜尽，铜龙唤曙咽声细。八埏蝼蚁厌寒栖，早晚青旗引春帝。展转城乌啼紫天，曈曚千骑衙楼前。
谪仙词::陈陶::牧龙丈人病高秋，群童击节星汉愁。瑶台凤辇不胜恨，太古一声龙白头。玉气兰光久摧折，上清鸡犬音书绝。蜺旌失手远于天，三岛空云对秋月。人间磊磊浮沤客，鸑鷟蜻蜓飞自隔。不应冠盖逐黄埃，长梦真君旧恩泽。
步虚引::陈陶::小隐山人十洲客，莓苔为衣双耳白。青编为我忽降书，暮雨虹蜺一千尺。赤城门闭六丁直，晓日已烧东海色。朝天半夜闻玉鸡，星斗离离碍龙翼。
独摇手::陈陶::汉宫新燕矜蛾眉，春台艳妆莲一枝。迎春侍宴瑶华池，游龙七盘娇欲飞。冶袖莺鸾拂朝曦，摩烟袅雪金碧遗。愁鸿连翾蚕曳丝，飒遝明珠掌中移。仙人龙凤云雨吹，朝哀暮愁引哑咿。鸳鸯翡翠承宴私，南山一笑君无辞。仙蛾泣月清露垂，六宫烧烛愁风欷。
空城雀::陈陶::古城蒙蒙花覆水，昔日住人今住鬼。野雀荒台遗子孙，千年饮啄枯桑根。不随海燕柏梁去，应无玉环衔报恩。近村红栗香压枝，嗷嗷黄口诉朝饥。生来未见凤皇语，欲飞常怕蜘蛛丝。断肠四隅天四绝，清泉绿蒿无恐疑。
鸡鸣曲::陈陶::鸡声春晓上林中，一声惊落虾蟆宫。二声唤破枕边梦，三声行人烟海红。平旦慵将百雏语，蓬松锦绣当阳处。愧君饮食长相呼，为君昼鸣下高树。
小笛弄::陈陶::一尺玲珑握中翠，仙娥月浦呼龙子。五夜流珠粲梦卿，九青鸾倚洪崖醉。丹穴饥儿笑风雨，娲皇碧玉星星语。蛇蝎愁闻骨髓寒，江山恨老眠秋雾。绮席鸳鸯冷朱翠，星流露泫谁驱使。江南一曲罢伶伦，芙蓉水殿春风起。
钱塘对酒曲::陈陶::风天雁悲西陵愁，使君红旗弄涛头。东海神鱼骑未得，江天大笑闲悠悠。嵯峨吴山莫夸碧，河阳经年一宵白。南州彩凤为君生，古狱愁蛇待恩泽。三清羽童来何迟，十二玉楼胡蝶飞。炎荒翡翠九门去，辽东白鹤无归期。鸱夷公子休悲悄，六鳌如镜天始老。尊前事去月团圆，琥珀无情忆苏小。
巫山高::陈陶::玉峰青云十二枝，金母和云赐瑶姬。花宫磊砢楚宫外，列仙八面星斗垂。秀色无双怨三峡，春风几梦襄王猎。青鸾不在懒吹箫，斑竹题诗寄江妾。飘飖丝散巴子天，苔裳玉辔红霞幡。归时白帝掩青琐，琼枝草草遗湘烟。
赠别离::陈陶::碧玉飞天星坠地，玉剑分风交合水。杨柳听歌莫向隅，鸡鸣一石留髠醉。蹄轮送客沟水东，月娥挥手崦嵫峰。蛮天列嶂俨相待，风官扫道迎游龙。天姥翦霞铺晓空，漴漴大帝开明宫。文鲸掉尾四海通，分明瀑布收灵桐。山妖水魅骑旋风，魇梦啮魂黄瘴中。借君郎鉴入崆峒，灵光草照闲花红。
关山月::陈陶::昔年嫖姚护羌月，今照嫖姚双鬓雪。青冢曾无尺寸归，锦书多记穷荒骨。百战金疮体沙碛，乡心一片悬秋碧。汉城应期破镜时，胡尘万里婵娟隔。度碛冲云朔风起，边笳欲晚生青珥。陇上横吹霜色刀，何年断得匈奴臂。
古镜篇::陈陶::紫皇玉镜蟾蜍字，堕地千年光不死。发匣身沈古井寒，悬台日照愁成水。海户山窗几梳绾，菱花开落何人见。野老曾耕太白星，神狐夜哭秋天片。下国青铜旋磨灭，回鸾万影成枯骨。会待搏风雨泬寥，长恐莓苔蚀明月。
赠温州韩使君::陈陶::康乐风流五百年，永嘉铃阁又登贤。严城鼓动鱼惊海，华屋尊开月下天。内使笔锋光案牍，鄢陵诗句满山川。今来谁似韩家贵，越绝髦幢雁影连。
闲居寄太学卢景博士::陈陶::无路青冥夺锦袍，耻随黄雀住蓬蒿。碧云梦后山风起，珠树诗成海月高。久滞鼎书求羽翼，未忘龙阙致波涛。闲来长得留侯癖，罗列樝梨校六韬。
赠漳州张怡使君::陈陶::旧德徐方天下闻，当年熊轼继清芬。井田异政光蛮竹，符节深恩隔瘴云。已见嘉祥生北户，尝嫌夷貊蠹南薰。几时徴拜征西越，学着缦胡从使君。
赠容南韦中丞::陈陶::普宁都护军威重，九驿梯航压要津。十二铜鱼尊画戟，三千犀甲拥朱轮。风云已静西山寇，闾井全移上国春。不独来苏发歌咏，天涯半是泣珠人。
投赠福建路罗中丞::陈陶::越艳听谣不厌听，楼船高卧静南溟。未闻建水窥龙剑，应喜家山接女星。三捷楷模光典策，一生封爵笑丹青。皇恩几日西归去，玉树扶疏正满庭。
赠江南李偕副使::陈陶::世禄三朝压凤池，杜陵公子汉庭知。雷封始贺堂溪剑，花府寻邀玉树枝。几日坐谈诛叛逆，列城归美见歌诗。从军莫厌千场醉，即是金銮宠命时。
贺容府韦中丞大府贤兄新除黔南经略::陈陶::蓬瀛簪笏旧联行，紫极差池降宠章。列国山河分雁字，一门金玉尽龙骧。耿家符节朝中美，袁氏芝兰阃外香。烽戍悠悠限巴越，伫听歌咏两甘棠。
和容南韦中丞题瑞亭白燕白鼠六眸龟嘉莲::陈陶::伏波恩行动南夷，交趾喧传四瑞诗。燕鼠孕灵褒上德，龟莲增耀荅无私。回翔雪侣窥檐处，照映红巢出水时。尽写流传在轩槛，嘉祥从此百年知。
题豫章西山香城寺::陈陶::十地严宫礼竺皇，栴檀楼阁半天香。祇园树老梵声小，雪岭花香灯影长。霄汉落泉供月界，蓬壶灵鸟侍云房。何年七七金人降，金锡珠坛满上方。
送江西周尚书赴滑台::陈陶::楚谣襦袴整三千，喉舌新恩下九天。天角雄都分节钺，蛟龙旧国罢楼船。昆河已在兵钤内，棠树空留鹤岭前。多病无因酬一顾，鄢陵千骑去翩翩。
闽中送任畹端公还京::陈陶::燕台下榻玉为人，月桂曾输次第春。几日酬恩坐炎瘴，九秋高驾拂星辰。汉庭凤进鹓行喜，隋国珠还水府贫。多少嘉谟奏风俗，斗牛孤剑在平津。
豫章江楼望西山有怀::陈陶::水护星坛列太虚，烟霓十八上仙居。时人未识辽东鹤，吾祖曾传宝鼎书。终日章江催白鬓，何年丹灶见红蕖。桃花谷口春深浅，欲访仙生赤鲤鱼。
锺陵道中作::陈陶::原隰经霜蕙草黄，塞鸿消息怨流芳。秋山落照见麋鹿，南国异花开雪霜。烟火近通槃瓠俗，水云深入武陵乡。曾逢啮缺话东海，长忆萧家青玉床。
旅泊涂江::陈陶::烟雨南江一叶微，松潭渔父夜相依。断沙雁起金精出，孤岭猿愁木客归。楚国柑橙劳梦想，丹陵霞鹤间音徽。无因得似沧溟叟，始忆离巢已倦飞。
上建溪::陈陶::崆垌一派泻苍烟，长揖丹丘逐水仙。云树杳冥通上界，峰峦回合下闽川。侵星愁过蛟龙国，采碧时逢婺女船。已判猿催鬓先白，几重滩濑在秋天。
冬日暮旅泊庐陵::陈陶::螺亭倚棹哭飘蓬，白浪欺船自向东。楚国蕙兰增怅望，番禺筐篚旅虚空。江城雪落千家梦，汀渚冰生一夕风。弃置侯鲭任羇束，不劳龟瓦问穷通。
登宝历寺阁::陈陶::金碧高层世界空，凭蜺长啸八銮风。横轩水壮蛟龙府，倚栋星开牛斗宫。三楚故墟残景北，六朝荒苑断山东。不堪怀古劳悲笑，安得鹏抟颢气中。
寄兵部任畹郎中::陈陶::常思剑浦越清尘，豆蔻花红十二春。昆玉已成廊庙器，涧松犹是薜萝身。虽同橘柚依南土，终愧魁罡近北辰。好向昌时荐遗逸，莫教千古吊灵均。
赠江南从事张侍郎::陈陶::平南门馆凤皇毛，二十华轩立最高。几处谈天致云雨，早时文海得鲸鳌。姻联紫府萧窗贵，职称青钱绣服豪。江徼无虞才不展，衔杯终日咏离骚。
剑池::陈陶::秦帝南巡厌火精，苍黄埋剑故丰城。霸图缭戾金龙螫，坤道扶摇紫气生。星斗卧来闲窟穴，雌雄飞去变澄泓。永怀惆怅中宵作，不见春雷发匣声。
谪仙吟赠赵道士::陈陶::汗漫东游黄鹤雏，缙云仙子住清都。三元麟凤推高座，六甲风雷閟小壶。日月暗资灵寿药，山河拟作化生符。若为失意居蓬岛，鳌足尘飞桑树枯。
夜别温商梓州::陈陶::凤皇城里花时别，玄武江边月下逢。客舍莫辞先买酒，相门曾忝旧登龙。迎风骚屑千家竹，隔水悠扬午夜钟。明日又行西蜀去，不堪天际远山重。
吴苑思::陈陶::今人地藏古人骨，古人花为今人发。江南何处葬西施，谢豹空闻采香月。
古意::陈陶::麻姑井边一株杏，花开不如古时红。西邻蔡家十岁女，年年二月卖东风。
朝元引四首 一::陈陶::帝烛荧煌下九天，蓬莱宫晓玉炉烟。无央鸾凤随金母，来贺熏风一万年。
朝元引四首 二::陈陶::正殿云开露冕旒，下方珠翠压鳌头。天鸡唱罢南山晓，春色光辉十二楼。
朝元引四首 三::陈陶::万宇灵祥拥帝居，东华元老荐屠苏。龙池遥望非烟拜，五色曈昽在玉壶。
朝元引四首 四::陈陶::宝祚河宫一向清，龟鱼天篆益分明。近臣谁献登封草，五岳齐呼万岁声。
宿天竺寺::陈陶::一宵何期此灵境，五粒松香金地冷。西僧示我高隐心，月在中峰葛洪井。
赋得古莲塘::陈陶::阖闾宫娃能采莲，明珠作佩龙为船。三千巧笑不复见，江头废苑花年年。
双桂咏::陈陶::青冥结根易倾倒，沃洲山中双树好。瑠璃宫殿无斧声，石上萧萧伴僧老。
夏日怀天台::陈陶::竹斋睡余柘浆清，麟凤诱我劳此生。勿忆天台掩书坐，涧云起尽红峥嵘。
临风叹::陈陶::芙蓉楼中饮君酒，骊驹结言春杨柳。豫章花落不见归，一望东风堪白首。
春归去::陈陶::九十春光在何处，古人今人留不住。年年白眼向黔娄，唯放蛴螬飞上树。
蜀葵咏::陈陶::绿衣宛地红倡倡，熏风似舞诸女郎。南邻荡子妇无赖，锦机春夜成文章。
南昌道中::陈陶::古道夤缘蔓黄葛，桓伊冢西春水阔。村翁莫倚横浦罾，一半鱼虾属鹈獭。
子规思::陈陶::春山杜鹃来几日，夜啼南家复北家。野人听此坐惆怅，恐畏踏落东园花。
吴兴秋思二首 一::陈陶::不是苕溪厌看月，天涯有程云树凉。何意汀洲剩风雨，白蘋今日似潇湘。
吴兴秋思二首 二::陈陶::日夕鲲鱼梦南国，苕阳水高迷渡头。故山秋风忆归去，白云又被王孙留。
闽川梦归::陈陶::千里潺湲建溪路，梦魂一夕西归去。龙舼欲上巴兽滩，越王金鸡报天曙。
竹十一首 一::陈陶::不压东溪绿玉君，天坛双凤有时闻。一峰晓似朝仙处，青节森森倚绛云。
竹十一首 二::陈陶::万枝朝露学潇湘，杳霭孤亭白石凉。谁道乖龙不得雨，春雷入地马鞭狂。
竹十一首 三::陈陶::啸入新篁一里行，万竿如瓮锁龙泓。惊巢翡翠无寻处，闲倚云根刻姓名。
竹十一首 四::陈陶::青岚帚亚思吾祖，绿润偏多忆蔡邕。长听南园风雨夜，恐生鳞甲尽为龙。
竹十一首 五::陈陶::迸玉闲抽上钓矶，翠苗番次脱霞衣。山童泥乞青騘马，骑过春泉掣手飞。
竹十一首 六::陈陶::须题内史琅玕坞，几醉山阳瑟瑟村。剩养万茎将扫俗，莫教凡鸟闹云门。
竹十一首 七::陈陶::一溪云母间灵花，似到封侯逸士家。谁识雌雄九成律，子乔丹井在深涯。
竹十一首 八::陈陶::燕燕雏时紫米香，野溪羞色过东墙。诸儿莫拗成蹊笋，从结高笼养凤皇。
竹十一首 九::陈陶::一节呼龙万里秋，数茎垂海六鳌愁。更须瀑布峰前种，云里阑干过子猷。
竹十一首 十::陈陶::丘壑谁堪话碧鲜，静寻春谱认婵娟。会当小杀青瑶简，图写龟鱼把上天。
竹十一首 十一::陈陶::玄圃千春闭玉丛，湛阳一祖碧云空。不须骚屑愁江岛，今日南枝在国风。
锺陵秋夜::陈陶::洪崖岭上秋月明，野客枕底章江清。蓬壶宫阙不可梦，一一入楼归雁声。
江上逢故人::陈陶::十年蓬转金陵道，长哭青云身不早。故乡逢尽白头人，清江颜色何曾老。
水调词十首 一::陈陶::黠虏迢迢未肯和，五陵年少重横戈。谁家不结空闺恨，玉箸阑干妾最多。
水调词十首 二::陈陶::羽管慵调怨别离，西园新月伴愁眉。容华不分随年去，独有妆楼明镜知。
水调词十首 三::陈陶::忆饯良人玉塞行，棃花三见换啼莺。边场岂得胜闺阁，莫逞雕弓过一生。
水调词十首 四::陈陶::惆怅江南早雁飞，年年辛苦寄寒衣。征人岂不思乡国，只是皇恩未放归。
水调词十首 五::陈陶::水阁莲开燕引雏，朝朝攀折望金吾。闻道碛西春不到，花时还忆故园无。
水调词十首 六::陈陶::自从清野戍辽东，舞袖香销罗幌空。几度长安发梅柳，节旄零落不成功。
水调词十首 七::陈陶::长夜孤眠倦锦衾，秦楼霜月苦边心。征衣一倍装绵厚，犹虑交河雪冻深。
水调词十首 八::陈陶::瀚海长征古别离，华山归马是何时。仍闻万乘尊犹屈，装束千娇嫁郅支。
水调词十首 九::陈陶::沙塞依稀落日边，寒宵魂梦怯山川。离居渐觉笙歌懒，君逐嫖姚已十年。
水调词十首 十::陈陶::万里轮台音信稀，传闻移帐护金微。会须麟阁留踪迹，不斩天骄莫议归。
送谢山人归江夏::陈陶::黄鹤春风二千里，山人佳期碧江水。携琴一醉杨柳堤，日暮龙沙白云起。
闲居杂兴五首 一::陈陶::虞韶九奏音犹在，只是巴童自弃遗。闲卧清秋忆师旷，好风摇动古松枝。
闲居杂兴五首 二::陈陶::一顾成周力有余，白云闲钓五溪鱼。中原莫道无麟凤，自是皇家结网疏。
闲居杂兴五首 三::陈陶::长爱真人王子乔，五松山月伴吹箫。从他浮世悲生死，独驾苍鳞入九霄。
闲居杂兴五首 四::陈陶::越里娃童锦作襦，艳歌声压郢中姝。无人说向张京兆，一曲江南十斛珠。
闲居杂兴五首 五::陈陶::云堆西望贼连营，分阃何当举义兵。莫道羔裘无壮节，古来成事尽书生。
泉州刺桐花咏兼呈赵使君 一::陈陶::髣髴三株植世间，风光满地赤城闲。无因秉烛看奇树，长伴刘公醉玉山。
泉州刺桐花咏兼呈赵使君 二::陈陶::海曲春深满郡霞，越人多种刺桐花。可怜虎竹西楼色，锦帐三千阿母家。
泉州刺桐花咏兼呈赵使君 三::陈陶::石氏金园无此艳，南都旧赋乏灵材。只因赤帝宫中树，丹凤新衔出世来。
泉州刺桐花咏兼呈赵使君 四::陈陶::猗猗小艳夹通衢，晴日熏风笑越姝。只是红芳移不得，刺桐屏幛满中都。
泉州刺桐花咏兼呈赵使君 五::陈陶::不胜攀折怅年华，红树南看见海涯。故国春风归去尽，何人堪寄一枝花。
泉州刺桐花咏兼呈赵使君 六::陈陶::赤帝常闻海上游，三千幢盖拥炎州。今来树似离宫色，红翠斜欹十二楼。
投赠福建桂常侍二首 一::陈陶::后来台席更何人，都护朝天拜近臣。长笑当时汉卿士，等闲恩泽画麒麟。
投赠福建桂常侍二首 二::陈陶::匝地歌钟镇海隅，城池鞅掌旧名都。不知珠履三千外，更许侯嬴寄食无。
陇西行四首 一::陈陶::汉主东封报太平，无人金阙议边兵。纵饶夺得林胡塞，碛地桑麻种不生。
陇西行四首 二::陈陶::誓扫匈奴不顾身，五千貂锦丧胡尘。可怜无定河边骨，犹是春闺梦里人。
陇西行四首 三::陈陶::陇戍三看塞草青，楼烦新替护羌兵。同来死者伤离别，一夜孤魂哭旧营。
陇西行四首 四::陈陶::黠虏生擒未有涯，黑山营阵识龙蛇。自从贵主和亲后，一半胡风似汉家。
荅莲花妓::陈陶::近来诗思清于水，老去风情薄似云。已向升天得门户，锦衾深愧卓文君。
赠野老::陈陶::何年种芝白云里，人传先生老莱子。消磨世上名利心，澹若岩间一流水。
酬元亨上人::陈陶::一衲净居云梦合，秋来诗思祝融高。何因知我津涯阔，远寄东溟六巨鳌。
题徐穉湖亭::陈陶::伏龙山横洲渚地，人如白蘋自生死。洪崖成道二千年，唯有徐君播青史。
飞龙引::陈陶::长洲茂苑朝夕池，映日含风结细漪。坐当伏槛红莲披，雕轩洞户青蘋吹。轻幌芳烟郁金馥，绮檐花簟桃李枝。苕苕翡翠但相逐，桂树鸳鸯恒并宿。
访洞神宫邵道者不遇::李中::闲来仙观问希夷，云满星坛水满池。羽客不知何处去，洞前花落立多时。
赠别::李中::行杯酌罢歌声歇，不觉前汀月又生。自是离人魂易断，落花芳草本无情。
送刘恭游庐山兼寄令上人::李中::松桂烟霞蔽梵宫，诗流闲去访支公。石堂磬断相逢夜，五老月生谿影空。
宿庐山白云峰重道者院::李中::绝顶松堂喜暂游，一宵玄论接浮丘。云开碧落星河近，月出沧溟世界秋。尘里年光何急急，梦中强弱自悠悠。他时书剑酬恩了，愿逐鸾车看十洲。
海上从事秋日书怀::李中::悠悠旅宦役尘埃，旧业那堪信未回。千里梦随残月断，一声蝉送早秋来。壶倾浊酒终难醉，匣锁青萍久不开。唯有搜吟遣怀抱，凉风时复上高台。
桃花::李中::祗应红杏是知音，灼灼偏宜间竹阴。几树半开金谷晓，一溪齐绽武陵深。艳舒百叶时皆重，子熟千年事莫寻。谁步宋墙明月下，好香和影上衣襟。
赠史虚白::李中::致主嘉谋尚未伸，慨然深志与谁论。唤回古意琴开匣，陶出真情酒满樽。明月过溪吟钓艇，落花堆席睡僧轩。九重梦卜时终在，莫向深云独闭门。
赠蒯亮处士::李中::著得新书义更幽，负琴何处不遨游。玄宫寄宿月华冷，羽客伴吟松韵秋。满户烟霞思紫阁，一帆风雨忆沧洲。吾君侧席求贤切，未可悬瓢枕碧流。
春夕偶作::李中::早是春愁触目生，那堪春夕酒初醒。贯珠声罢人归去，半落桃花月在庭。
子规::李中::暮春滴血一声声，花落年年不忍听。带月莫啼江畔树，酒醒游子在离亭。
送致仕沈彬郎中游茅山::李中::挂却朝冠披鹤氅，羽人相伴恣遨游。忽因风月思茅岭，便挈琴樽上叶舟。野寺宿时魂梦冷，海门吟处水云秋。华阳洞府年光永，莫向仙乡拟驻留。
题庐山东寺远大师影堂::李中::远公遗迹在东林，往事名存动苦吟。杉桧已依灵塔老，烟霞空锁影堂深。入帘轻吹催香印，落石幽泉杂磬音。十八贤人消息断，莲池千载月沈沈。
春日书怀::李中::千峰雪尽鸟声春，日永孤吟野水滨。霄汉路岐升未得，花时空拂满衣尘。
所思代人::李中::巫峡云深湘水遥，更无消息梦空劳。梦回深夜不成寐，起立闲庭花月高。
春晚过明氏闲居::李中::寥寥陋巷独扃门，自乐清虚不厌贫。数局棋中消永日，一樽酒里送残春。雨催绿藓铺三径，风送飞花入四邻。羡尔朗吟无外事，沧洲何必去垂纶。
赠重安寂道者::李中::寒松肌骨鹤心情，混俗陶陶隐姓名。白发只闻悲短景，红尘谁解信长生。壶中日月存心近，岛外烟霞入梦清。每许相亲应计分，琴余常见话蓬瀛。
江边吟::李中::风暖汀洲吟兴生，远山如画雨新晴。残阳影里水东注，芳草烟中人独行。闪闪酒帘招醉客，深深绿树隐啼莺。盘桓渔舍忘归去，云静高空月又明。
献张义方常侍::李中::雄飞看是逼嵓廊，逸思常闻不暂忘。公署静眠思水石，古屏闲展看潇湘。老来酒病虽然减，秋杪诗魔更是狂。乘兴有时招羽客，横琴移月启茅堂。
赠永真杜作翺少府::李中::蓝袍竹简佐琴堂，县僻人稀觉日长。爱静不嫌官况冷，苦吟从听鬓毛苍。闲寻野寺听秋水，寄睡僧窗到夕阳。骞翥会应霄汉去，渔竿休更恋沧浪。
送仙客::李中::危言危行是男儿，倚伏相牵岂足悲。莫向汀洲时独立，悠悠斜日照江蓠。
柳二首 一::李中::春来无树不青青，似共东风别有情。闲忆旧居湓水畔，数枝烟雨属啼莺。
柳二首 二::李中::最爱青青水国中，莫愁门外间花红。纤纤无力胜春色，撼起啼莺恨晚风。
送庐阜僧归山阳::李中::山阳旧社终经梦，容易言归不可留。瓶贮瀑泉离五老，锡摇江雨上孤舟。鱼行细浪分沙觜，雁逆高风下苇洲。遥想枚皋宅边寺，不知凉月共谁游。
投所知::李中::孤琴尘翳剑慵磨，自顾泥蟠欲奈何。千里交亲消息断，一庭风雨梦魂多。题桥未展相如志，叩角谁怜宁戚歌。唯赖明公怜道在，敢携蓑笠钓烟波。
寄左偃::李中::萧条陋巷绿苔侵，何事君心似我心。贫户懒开元爱静，病身才起便思吟。闲留好鸟庭柯密，暗养鸣蛩砌草深。况是清朝重文物，无愁当路少知音。
游北山洞神宫::李中::闷见尘中光景促，仙乡来礼紫阳君。人居淡寂应难老，道在虚无不可闻。松桧稳栖三岛鹤，楼台闲锁九霄云。羡师向此朝星斗，一炷清香午夜焚。
思简寂观旧游寄重道者::李中::闲忆当年游物外，羽人曾许驻仙乡。溪头烘药烟霞暖，花下围棋日月长。偷摘蟠桃思曼倩，化成蝴蝶学蒙庄。俗缘未断归浮世，空望林泉意欲狂。
秋夕书怀::李中::功名未立诚非晚，骨肉分飞又入秋。枕上不堪残梦断，壁蛩窗月夜悠悠。
感兴::李中::渔休渭水兴周日，龙起南阳相蜀时。不遇文王与先主，经天才业拟何为。
赠上都先业大师::李中::懒向人前著紫衣，虚堂闲倚一条藜。虽承雨露居龙阙，终忆烟霞梦虎溪。睡起晓窗风淅淅，病来深院草萋萋。有时乘兴寻师去，煮茗同吟到日西。
思九江旧居三首 一::李中::结茅曾在碧江隈，多病贫身养拙来。雨歇汀洲垂钓去，月当门巷访僧回。静临窗下开琴匣，闷向床头泼酒醅。游宦等闲千里隔，空余魂梦到渔台。
思九江旧居三首 二::李中::门前烟水似潇湘，放旷优游兴味长。虚阁静眠听远浪，扁舟闲上泛残阳。鹤翘碧藓庭除冷，竹引清风枕簟凉。犬吠疏篱明月上，邻翁携酒到茅堂。
思九江旧居三首 三::李中::无机终日狎沙鸥，得意高吟景且幽。槛底江流偏称月，檐前山朵最宜秋。遥村处处吹横笛，曲岸家家系小舟。别后再游心未遂，设屏惟画白蘋洲。
春晓::李中::残烛犹存月尚明，几家帏幌梦魂惊。星河渐没行人动，历历林梢百舌声。
秋夜吟寄左偃::李中::与君诗兴素来狂，况入清秋夜景长。溪阁共谁看好月，莎堦应独听寒螀。卷中新句诚堪喜，身外浮名不足忙。会约垂名继前哲，任他玄发尽如霜。
竹::李中::森森移得自山庄，植向空庭野兴长。便有好风来枕簟，更无闲梦到潇湘。荫来砌藓经疏雨，引下溪禽带夕阳。闲约羽人同赏处，安排棋局就清凉。
怀庐岳旧游寄刘钧因感鉴上人::李中::昔年庐岳闲游日，乘兴因寻物外僧。寄宿爱听松叶雨，论诗惟对竹窗灯。各拘片禄寻分别，高谢浮名竟未能。一念支公安可见，影堂何处暮云凝。
赠谦明上人::李中::虽寄上都眠竹寺，逸情终忆白云端。闲登锺阜林泉晚，梦去沃洲风雨寒。新试茶经煎有兴，旧婴诗病舍终难。常闻秋夕多无寐，月在高台独凭栏。
赠锺尊师游茅山::李中::笻杖担琴背俗尘，路寻茅岭有谁群。仙翁物外应相遇，灵药壶中必许分。香入肌肤花洞酒，冷侵魂梦石床云。伊予亦有朝修志，异日遨游愿见君。
夕阳::李中::影未沈山水面红，遥天雨过促征鸿。魂销举子不回首，闲照槐花驿路中。
海城秋日书怀寄朐山孙明府::李中::槐柳蝉声起渡头，海城孤客思悠悠。青云展志知何日，皓月牵吟又入秋。鉴里渐生潘岳鬓，风前犹著卜商裘。鸣琴良宰挥毫士，应笑蹉跎身未酬。
题柴司徒亭假山::李中::叠石峨峨象翠微，远山魂梦便应稀。从教藓长添峰色，好引泉来作瀑飞。萤影夜攒疑烧起，茶烟朝出认云归。知君创得兹幽致，公退吟看到落晖。
都下寒食夜作::李中::香尘未歇暝烟收，城满笙歌事胜游。自是离人睡长早，千家帘卷月当楼。
秋江夜泊寄刘钧正字::李中::闲忆诗人思倍劳，维舟清夜泥风骚。鱼龙不动澄江远，云雾皆收皎月高。潮满钓舟迷浦屿，霜繁野树叫猿猱。此时吟苦君知否，双鬓从他有二毛。
赠朐山孙明府::李中::县庭无事似山斋，满砌青青旋长苔。闲抚素琴曹吏散，自烹新茗海僧来。买将病鹤劳心养，移得闲花用意栽。几度访君留我醉，瓮香皆值酒新开。
赠海上书记张济员外::李中::鹏霄休叹志难伸，贫病虽萦道且存。阮瑀不能专笔砚，嵇康唯要乐琴尊。春风满院空欹枕，芳草侵堦独闭门。剑有尘埃书有蠹，昔年心事共谁论。
对竹::李中::懒穿幽径冲鸣鸟，忍踏清阴损翠苔。不似闭门欹枕听，秋声如雨入轩来。
送朐山孙明府赴寿阳幕府辟命::李中::堪羡元戎虚右席，便承纶綍起金台。菊丛憔悴陶潜去，莲幕光辉阮瑀来。好向尊罍陈妙画，定应书檄播雄才。预愁别后相思处，月入闲窗远梦回。
经废宅::李中::一梦奢华去不还，断墙花发岂堪看。玉纤素绠知何处，金井梧枯碧甃寒。
忆溪居::李中::竹轩临水静无尘，别后凫鹥入梦频。杜若菰蒲烟雨歇，一溪春色属何人。
登下蔡县楼::李中::长涯烟水又含秋，吏散时时独上楼。信断兰台乡国远，依稀王粲在荆州。
下蔡春偶作::李中::旅馆飘飘类断蓬，悠悠心绪有谁同。一宵风雨花飞后，万里乡关梦自通。多难不堪容鬓改，沃愁惟怕酒杯空。采兰扇沈何时遂，洗虑焚香叩上穹。
再游洞神宫怀邵羽人有感::李中::重向烟萝省旧游，因寻遗迹想浮丘。峰头鹤去三清远，坛畔月明千古秋。泉落小池清复咽，云从高峤起还收。自惭未得冲虚术，白发无情渐满头。
经古观有感::李中::古观寥寥枕碧溪，偶思前事立残晖。漆园化蝶名空在，柱史犹龙去不归。丹井泉枯苔锁合，醮坛松折鹤来稀。回头因叹浮生事，梦里光阴疾若飞。
吉水春暮访蔡文庆处士留题::李中::无事无忧鬓任苍，浊醪闲酌送韶光。溟蒙雨过池塘暖，狼藉花飞砚席香。好古未尝疏典册，悬图时要看潇湘。恋君清话难留处，归路迢迢又夕阳。
柴司徒宅牡丹::李中::暮春栏槛有佳期，公子开颜乍拆时。翠幄密笼莺未识，好香难掩蝶先知。愿陪妓女争调乐，欲赏宾朋预课诗。只恐却随云雨去，隔年还是动相思。
赠王道者::李中::混俗从教鬓似银，世人无分得相亲。槎流海上波涛阔，酒满壶中天地春。功就不看丹灶火，性闲时拂玉琴尘。仙家变化谁能测，只恐洪崖是此身。
春闺辞二首 一::李中::尘昏菱鉴懒修容，双脸桃花落尽红。玉塞梦归残烛在，晓莺窗外啭梧桐。
春闺辞二首 二::李中::边无音信暗消魂，茜袖香裙积泪痕。海燕归来门未掩，悠悠花落又黄昏。
暮春怀故人::李中::池馆寂寥三月尽，落花重叠盖莓苔。惜春眷恋不忍扫，感物心情无计开。梦断美人沈信息，目穿长路倚楼台。琅玕绣段安可得，流水浮云共不回。
秋日登润州城楼::李中::虚楼一望极封疆，积雨晴来野景长。水接海门铺远色，稻连京口发秋香。鸣蝉历历空相续，归鸟翩翩自著行。吟罢倚栏深有思，清风留我到斜阳。
晚春客次偶吟::李中::暂驻征轮野店间，悠悠时节又春残。落花风急宿酲解，芳草雨昏春梦寒。惭逐利名头易白，欲眠云水志犹难。却怜村寺僧相引，闲上虚楼共倚栏。
对雨寄朐山林番明府::李中::竟日如丝不暂停，莎堦闲听滴秋声。斜飘虚阁琴书润，冷逼幽窗梦寐清。开户只添搜句味，看山还阻上楼情。遥知公退琴堂静，坐对萧骚饮兴生。
离家::李中::送别人归春日斜，独鞭羸马指天涯。月生江上乡心动，投宿匆忙近酒家。
村行::李中::极目青青垅麦齐，野塘波阔下凫鹥。阳乌景暖林桑密，独立闲听戴胜啼。
海上和郎戬员外赴倅职::李中::宋玉逢秋何起悲，新恩委寄好开眉。班升鸳鹭频经岁，任佐龚黄必暂时。乍对烟霞吟海峤，应思蘋蓼梦江湄。一朝凤诏仲征入，鹏化那教尺鷃知。
又送赴关::李中::心似白云归帝乡，暂停良画别龚黄。烟波乍晓浮兰櫂，魂梦先飞近御香。一路伴吟汀草绿，几程清思水风凉。想应敷对忠言后，不放乡云离太阳。
书郭判官幽斋壁::李中::不妨公退尚清虚，创得幽斋兴有余。要引好风清户牖，旋栽新竹满庭除。倾壶待客花开后，煮茗留僧月上初。更有野情堪爱处，石床苔藓似匡庐。
石棋局献时宰::李中::得从岳叟诚堪重，却献皋夔事更宜。公退启枰书院静，日斜收子竹阴移。适情岂待樵柯烂，罢局还应屐齿隳。预想幽窗风雨夜，一灯闲照覆图时。
海城秋夕寄怀舍弟::李中::鸟栖庭树夜悠悠，枕上谁知泪暗流。千里梦魂迷旧业，一城砧杵捣残秋。窗闲寂寂灯犹在，帘外萧萧雨未休。早晚莱衣同著去，免悲流落在边州。
和夏侯秀才春日见寄::李中::绵蛮黄鸟不堪听，触目离愁怕酒醒。云散碧山当晚槛，雨催青藓匝春庭。寻芳懒向桃花坞，垂钓空思杜若汀。昼梦不成吟有兴，挥毫书在枕边屏。
送夏侯秀才::李中::江村摇落暮蝉鸣，执手临岐动别情。古岸相看残照在，片帆难驻好风生。牵吟一路逢山色，醒睡长汀对月明。况是清朝至公在，预知乔木定迁莺。
献张拾遗::李中::官资清贵近丹墀，性格孤高世所稀。金殿日开亲凤扆，古幈时展看渔矶。酒醒虚阁秋帘卷，吟对疏篁夕鸟归。献替频陈忠誉播，鹏霄万里展雄飞。
献中书汤舍人::李中::庆云呈瑞为明时，演畅丝纶在紫微。銮殿对时亲舜日，鲤庭过处著莱衣。闲寻竹寺听啼鸟，吟倚江楼恋落晖。隔座银屏看是设，一门清贵古今稀。
海上太守新创东亭::李中::使君心智杳难同，选胜开亭景莫穷。高敞轩窗迎海月，预栽花木待春风。静披典籍堪师古，醉拥笙歌不碍公。满径苔纹疏雨后，入檐山色夕阳中。偏宜下榻延徐孺，最称登门礼孔融。事简岂妨频赏玩，况当为政有余功。
宫词二首 一::李中::门鏁帘垂月影斜，翠华咫尺隔天涯。香铺罗幌不成梦，背壁银缸落尽花。
宫词二首 二::李中::金波寒透水精帘，烧尽沈檀手自添。风递笙歌门已掩，翠华何处夜厌厌。
采莲女::李中::晚凉含笑上兰舟，波底红妆影欲浮。陌上少年休植足，荷香深处不回头。
锺陵春思::李中::沈沈楼影月当午，冉冉风香花正开。芳草迢迢满南陌，王孙何处不归来。
赠夏秀才::李中::轩车紫陌竞寻春，独掩衡门病起身。步月怕伤三径藓，取琴因拂一床尘。明时傥有丹枝分，青鉴从他素发新。况是青云知己在，原思生计莫忧贫。
夏日书依上人壁::李中::门外尘飞暑气浓，院中萧索似山中。最怜煮茗相留处，疏竹当轩一榻风。
捧宣头许归侍养::李中::泥书捧处圣恩新，许觐庭闱养二亲。
途中作::李中::烟波涉历指家林，欲到家林惧却深。得信慈亲疴瘵减，当时宽勉采兰心。
登毘陵青山楼::李中::高楼闲上对晴空，豁目开襟半日中。千里吴山清不断，一边辽海浸无穷。人生歌笑开花雾，世界兴亡落叶风。吟罢倚栏何限意，回头城郭暮烟笼。
晋陵罢任寓居依韵和陈锐秀才见寄::李中::掩门三径莓苔绿，车马谁来陋巷间。卧弃琴书公干病，笑迎风月步兵闲。当秋每谢蛬清耳，渐老多惭酒借颜。济物未能伸一术，敢于明代爱青山。
春苔::李中::春霖催得锁烟浓，竹院莎斋径小通。谁爱落花风味处，莫愁门巷衬残红。
夏云::李中::如峰形状在西郊，未见从龙上泬寥。多谢好风吹起后，化为甘雨济田苗。
书夏秀才幽居壁::李中::永巷苔深户半开，床头书剑积尘埃。
红花::李中::红花颜色掩千花，任是猩猩血未加。染出轻罗莫相贵，古人崇俭诫奢华。
安福县秋吟寄陈锐秘书::李中::县庭事简得余功，诗兴秋来不可穷。卧听寒蛬莎砌月，行冲落叶水村风。愁髭渐去人前白，醉面犹怜鉴里红。苦恨交亲多契阔，未知良会几时同。
新喻县酬王仲华少府见贻::李中::事简开樽有逸情，共忻官舍月华清。每惭花欠河阳景，长愧琴无单父声。未泰黎元惭旷职，纵行谦直是虚名。与君尽力行公道，敢向昌朝俟陟明。
暮春有感寄宋维员外::李中::杜宇声中老病心，此心无计驻光阴。西园雨过好花尽，南陌人稀芳草深。喧梦却嫌莺语老，伴吟惟怕月轮沈。明年才候东风至，结驷期君预去寻。
赠念法华经绶上人::李中::五更初起扫松堂，瞑目先焚一炷香。念彻莲经谁得见，千峰岩外晓苍苍。
秋日途中::李中::信步腾腾野岸边，离家都为利名牵。疏林一路斜阳里，飒飒西风满耳蝉。
宿韦校书幽居::李中::溪上高眠与鹤闲，开樽留我待柴关。园林月白秋霖歇，一夜泉声似故山。
维舟秋浦逢故人张矩同泊::李中::卸帆清夜碧江滨，冉冉凉风动白蘋。波上正吟新霁月，岸头恰见故乡人。共惊别后霜侵鬓，互说年来疾逼身。且饮一壶销百恨，会须遭遇识通津。
代别::李中::明日鸣鞭天一涯，悠悠此夕怯分离。红楼有恨金波转，翠黛无言玉箸垂。浮蚁不能迷远意，回纹从此寄相思。花时定是慵开鉴，独向春风忍扫眉。
悼怀王丧妃::李中::花绽花开事可惊，暂来浮世返蓬瀛。楚宫梦断云空在，洛浦神归月自明。香解返魂成浪语，胶能续断是虚名。音容寂寞春牢落，谁会楼中独立情。
酒醒::李中::睡觉花阴芳草软，不知明月出墙东。杯盘狼藉人何处，聚散空惊似梦中。
送虞道士::李中::烟霞聚散通三岛，星斗分明在一壶。笑说余杭沽酒去，蔡家重要会麻姑。
怀旧夜吟寄赵杞::李中::长笛声中海月飞，桃花零落满庭墀。魂销事去无寻处，酒醒孤吟不寐时。萱草岂能忘积恨，尺书谁与达相思。悠悠方寸何因解，明日江楼望渺弥。
宿临江驿::李中::候馆寥寥辍櫂过，酒醒无奈旅愁何。雨昏郊郭行人少，苇暗汀洲宿雁多。干禄已悲凋发鬓，结茅终愧负烟萝。篇章早晚逢知己，苦志忘形自有魔。
锺陵禁烟寄从弟::李中::落絮飞花日又西，踏青无侣草萋萋。交亲书断竟不到，忍听黄昏杜宇啼。
夜泊江渚::李中::水乡明月上晴空，汀岛香生杜若风。不是当年独醒客，且沽村酒待渔翁。
吉水县依韵酬华松秀才见寄::李中::官况萧条在水村，吏归无事好论文。枕欹独听残春雨，梦去空寻五老云。竹径每怜和藓步，禽声偏爱隔花闻。诗情冷淡知音少，独喜江皋得见君。
贻庐山清溪观王尊师::李中::霞帔星冠复杖藜，积年修炼住灵溪。松轩睡觉冷云起，石磴坐来春日西。采药每寻岩径远，弹琴常到月轮低。鼎中龙虎功成后，海上三山去不迷。
蛩::李中::月冷莎庭夜已深，百虫声外有清音。诗情正苦无眠处，愧尔堦前相伴吟。
题西天舍眼塔（在西天）::玄奘::帝释倾心崇二塔，为怜舍眼满千生。不因行苦过人表，岂得光流法界明。
枕上记 暑月伤热::孙思邈::途中大暑最堪怜，急取车轮土五钱。盏内澄清汤服尽，身轻体健即安然。
枕上记 伤寒咳{口敕}::孙思邈::伤寒咳嗽夜无眠，细碾明矾末一钱。半夏橘皮姜共煮，煎汤调下化粘涎。
风虎::陈元光::乾坤义气为虎神，咆哮尚阚谁相亲。浮云满谷随相震，啸地生风鼓气新。日入山林膳百兽，时清效数宗麒麟。忍饥渡河知仁人，威彰挥爪雄武臣。戴王秉义无忘噬，作政行苛何诛夷。
真人操::陈元光::阴阳妙教生真人，名山胜地隐其身。吹嘘濑气完元神，升降雪外离烟尘。轩辕乘龙万岁春，穆观王母存昆仑。青牛出关避世纷，招呼鸾鹤引霞樽。秦王汉武心尘土，欲求真仙恶得睹。
恩义操::陈元光::天尊地卑分君臣，乾男坤女生男孙。怀恩抱义成人伦，入有双亲出有君。行义显亲亲以尊，隆恩敦君君以仁。君仁亲尊恩义纯，双全忠孝参乾坤。春秋乱贼纷然起，仲尼一笔扶人纪。
候夜行师七唱::陈元光::一从长发离京城，侍父寒暄经万程。上吁玄天低吁地，朝瞻红日夜瞻星。诸君喜抵王师所，四顾伤为荆莽坰。群落妻拏凄泣声，俄然戎丑万交横。司空淑人频劝谕，英雄死义无求生。马皮远裹伏波骨，铜柱高标交趾惊。振旅龙江修战具，移文凤阙请增兵。
其六::陈元光::戍楼西北请泉山，十载干戈暑又寒。红锦飘来枫树醉，黄金废尽菊花残。故园橙橘小春闹，圣席圆汤冬至闲。剑戟百磨岩石裂，骅骝群饮泽泉干。雪花散杂梅花媚，白水前为墨水餐。河腹冰坚防虏骑，边陲雨涷弊征鞍。水窗向北因风寒，密垒开东得月看。迭起寒鸡犹未唱，铜壶先滴五更阑。
玄珠歌 一::张果::解采玄珠万恶除，尽令得道入清虚。乾符显出真金行，备在逍遥三卷书。
玄珠歌 二::张果::宫阙楼台表道躯，不留命本敌洪炉。元神散走枯庭在，抛尽玄珠一物无。
玄珠歌 三::张果::尘心不识体中天，空敬灵仪拟觅仙。自有玄珠不知处，何年归命入丹田。
玄珠歌 四::张果::多恃聪明强是非，纵闻法要亦相违。若能不出长生宝，结作玄珠透紫微。
玄珠歌 五::张果::谩求土塑及丹青，空看经文道岂成。自有玄珠无价宝，几时觉悟驻神精。
玄珠歌 六::张果::明暗同源人不知，若能晓了自幽奇。玄珠定是含光主，永住金宫月魄池。
玄珠歌 七::张果::落崖溪畔整神机，能把金光闭命扉。为得玄珠镇灵府，一真行处一光辉。
玄珠歌 八::张果::元真散走不能扃，积毒纵横坏百灵。豁尽玄珠无上宝，醉中生死几时醒。
玄珠歌 九::张果::冲和海里育元精，中有玄珠寿命成。不炼不凝抛欲尽，何如黑处顿教明。
玄珠歌 十::张果::解通神息体藏珍，与道相违便失真。若遇玄珠结中道，自然成就化金巾。
玄珠歌 十一::张果::凡情激浊污天门，岂识玄珠性命根。生处莫令流浪去，当时清净不迷昏。
玄珠歌 十二::张果::玄珠振动被魔群，照着生门白黑分。向里修持坚固后，道成方识九霄君。
玄珠歌 十四::张果::玄珠常处洞房居，日月融来浑太虚。真遣琼环随液化，光明不绝照神庐。
玄珠歌 十五::张果::玄珠玉树有根苗，水际连天永不凋。真火含虚如赤日，金华结魄六时潮。
玄珠歌 十六::张果::早须烹取太阳酥，吃著元神永不枯。若要形超化金骨，玄珠向里有醍醐。
玄珠歌 十七::张果::逍遥常饮月魂津，灌溉灵根道德新。留宝去尘光不散，玄珠照耀五通身。
玄珠歌 十八::张果::往来出入改婴孩，顺逆参差致祸灾。尽有玄珠同一处，因师与指住灵台。
玄珠歌 十九::张果::玄珠鼓吹法雷霆，雨满中池变八琼。从此光明彻天上，五云行驾到蓬瀛。
玄珠歌 二十::张果::用心万种事多端，何以归元向里观。捉得玄珠令换骨，形超碧落驾金鸾。
玄珠歌 二十一::张果::安闲日夜不曾奔，里有玄珠开一门。荡尽尘劳分日月，直交至宝入昆仑。
玄珠歌 二十二::张果::因师传秘顿无争，抽却玄珠一道明。天乐至今声不绝，玄珠果满赤龙迎。
玄珠歌 二十三::张果::点检光芒八道分，解吞真火体中焚。玄珠开决三清界，待了齐驱五色云。
玄珠歌 二十四::张果::未悟真元恍惚惊，任心贪欲恣三彭。玄珠到处无能染，宝满琼池达上清。
玄珠歌 二十五::张果::玄珠得了永无争，不出丹元结实成。因转淘澄轮似月，寻常清净颗中明。
玄珠歌 二十六::张果::玄珠失却落坵墟，流浪轮回错卷舒。魂魄若凝如日月，体同天地合清虚。
玄珠歌 二十七::张果::玄珠结魄一时冲，送入琼楼最上宫。恰似蟾光能出没，自然轻举入云中。
玄珠歌 二十八::张果::从前搬运几多人，只把凡形顿出尘。千万天仙行此术，玄珠照耀一元真。
金虎白龙诗 一::张果::铅汞传法百万秋，几人认得几人修。若教世上知灵药，天上神仙似水流。
金虎白龙诗 二::张果::大道分明在目前，时人不会谩求铅。黄芽本是乾坤气，神水根基与汞连。
金虎白龙诗 三::张果::姹女初生醉似泥，千朝暗室不东西。虔心日夜勤调火，莫遣灵丹气不齐。
金虎白龙诗 四::张果::天地初生日月高，状如鸡子状如桃。阴阳真气知时节，直待三年始脱胞。
金虎白龙诗 五::张果::世人何处觅黄芽，此物铅中是我家。铅汞共成真地气，脱胞方始见灵砂。
金虎白龙诗 六::张果::满世黄芽人不识，识得黄芽家不贫。黄芽岂使世人识，纵识黄芽不得门。
金虎白龙诗 七::张果::二气丹砂不足灵，真成真气用黄轻。铅中有物丹中汞，人自迷津落路行。
金虎白龙诗 八::张果::合于天地合于玄，子母相幷不敢言。先汞后铅真大道，莫教失伴鹤归天。
金虎白龙诗 九::张果::此物从分二八传，吉年吉月入炉安。千朝火候知时节，莫遣芽成汞不干。
金虎白龙诗 十::张果::汞在中宫芽在南，先须斟酌莫教参。黄芽不是难求药，人自无知口不缄。
金虎白龙诗 十一::张果::满市黄芽无不归，世人轻宴治尘微。公卿尽识真灵药，至死贪婪鬬晓晖。
金虎白龙诗 十二::张果::日月延人人自忙，分明真道不穷阳。家家尽有铅和汞，使得迷人人渺茫。
金虎白龙诗 十四::张果::大道遗留一卷经，自然匹配作仪形。天生铅汞人间有，何得他州问药名。
金虎白龙诗 十五::张果::用铅须得汞相和，二姓为亲女唱歌。炼到紫河车半地，白云相伴鹤回过。
金虎白龙诗 十六::张果::甲乙神驱造化图，潜龙知是好铅酥。分明制出何难会，却道仙家谜语浮。
金虎白龙诗 十七::张果::青龙白虎合为胎，十月炉中满始开。此是黄芽亲口诀，世人何处觅三才。
金虎白龙诗 十八::张果::铅汞居干不在山，三关昼夜好追攀。少年纵却疏狂性，渐觉尫羸作鬼颜。
金虎白龙诗 十九::张果::道须心向北方穷，黄芽生长在铅中。丹砂姹女真灵药，得伴相将去大蓬。
金虎白龙诗 二十::张果::大道从来不负人，分明铅汞弃如尘。莫言世上无灵药，二气丹砂水火真。
燕支行营 一::崔希逸::天平四塞尽黄砂，塞冷三春少物华。忽见天山飞下雪，疑是前庭有落花。
寄云门亮师::卢象::玄度常称支道林，南山隐处白云深。一去人间长不见，千峰万壑树森森。（同前书卷七）。
奉和圣制雨中春望诗::苗晋卿::雨后山川光正发，云端花柳意无穷。
题像::明瓒::携筇小步踏苍苔，遥指青山云正开。涧水松风听不绝，又教童子抱琴来。
七言记德诗三十首谨献司徒相公 性箴::崔致远::波澄性海见深源，理究希夷辟道门。词翰好传双美迹，何须更写五千言。
七言记德诗三十首谨献司徒相公 雪咏::崔致远::五色毫编六出花，三冬吟彻四方夸。始知绝句胜联句，从外芳名掩谢家。
七言记德诗三十首谨献司徒相公 射雕::崔致远::能将一箭落双雕，万里胡尘当日销。永使威名振沙漠，犬戎无复吠唐尧。
七言记德诗三十首谨献司徒相公 练兵::崔致远::陇水声秋塞草闲，霍将军暂入长安。太平天子怜才略，曾请陈兵尽日看。
七言记德诗三十首谨献司徒相公 生祠::崔致远::古来难化是蛮夷，交趾何人得去思。万代圣朝青史上，独传溪洞立生祠。
七言记德诗三十首谨献司徒相公 射鞭::崔致远::休说戟枝非易中，莫言杨叶是难穿。须看立节吵场上，永得安边为射鞭。
七言记德诗三十首谨献司徒相公 安南::崔致远::西戎始定南蛮起，都护能摧骠信威。万里封疆万户口，一麾风雨尽收归。
七言记德诗三十首谨献司徒相公 天威径::崔致远::凿断龙门犹劳身，擘分华岳徒称神。如何劈开海山道，坐令八国争来宾。
七言记德诗三十首谨献司徒相公 岝口径::崔致远::济物能回造化心，驱山偃海立功深。安南真得安南界，从此蛮兵不敢侵。
七言记德诗三十首谨献司徒相公 天平::崔致远::海岱烟尘匝郓城，遥挥一剑落搀抢。征旗不动降旗尽，永使天平地亦平。
七言记德诗三十首谨献司徒相公 相印::崔致远::早说休征应佩刀，台星光接将星高。欲迎霖雨归龙阙，看灭妖氛展豹韬。
七言记德诗三十首谨献司徒相公 西川::崔致远::远持龙斾活龟城，威慑蒙王永罢兵。应笑栾巴噀杯酒，雨师风伯自归行。
七言记德诗三十首谨献司徒相公 平蛮::崔致远::卭峡关东蛮尘绝，平夷镇扼蛮地裂。又筑罗城变锦城，蛮兵永灭功不灭。
七言记德诗三十首谨献司徒相公 筑城::崔致远::一心能感众心齐，铁瓮高吞剑阁低。多上散花楼上望，江山供尽好诗题。
七言记德诗三十首谨献司徒相公 浙西::崔致远::九江贼胆望风摧，万户愁眉向日开。楚舞吴歌一何乐，相逢相贺相公来。
七言记德诗三十首谨献司徒相公 朝上清::崔致远::齐心不倦自朝真，岂为修仙欲济人。天上香风吹楚泽，江南江北镇成春。
陈情上太尉::崔致远::海内谁怜海外人，问津何处是通津。本求食禄非求利，只为荣亲不为身。客路离愁江上雨，故园归梦日边春。济川幸遇恩波广，愿濯凡缨十载尘。
奉和座主尚书避难过维阳宠示绝句三首（“阳”，疑当作“扬”。） 一::崔致远::年年荆棘侵儒苑，处处烟尘满战场。岂料今朝觐宣父，豁开凡眼睹文章。
奉和座主尚书避难过维阳宠示绝句三首（“阳”，疑当作“扬”。） 二::崔致远::乱时无事不悲伤，鸾鳯惊飞出帝乡。应念浴沂诸弟子，每逢春色耿离肠。
奉和座主尚书避难过维阳宠示绝句三首（“阳”，疑当作“扬”。） 三::崔致远::济川终望拯湮沉，喜捧清词渲俗襟。唯根吟归沧海去，泣珠何计报恩深。
归燕吟献太尉::崔致远::秋去春来能守信，暖风凉雨饱相谙。再依大厦虽知许，久污雕梁却自惭。深避鹰鹯投海岛，羡他鸳鹭戏江潭。只将名品齐黄雀，独让衔环意未甘。
留别女道士::崔致远::每恨尘中厄宦涂，数年深喜识麻姑。
酬进士杨赡送别::崔致远::海山遥望晓烟浓，百幅帆张万里风。悲莫悲兮儿女事，不须怊怅别离中。
楚州张尚书水郭相迎因以诗谢::崔致远::楚天萧瑟碧云秋，旟隼高飞访叶舟。万里乘槎从此去，预愁魂断谢公楼。
酬吴峦秀才惜别二绝句 二::崔致远::残日塞鸿高的的，暮烟汀树远依依。此时回首情何限，天际孤帆窣浪飞。
石峰（原注：中和甲辰年冬十月，奉使东泛，泊舟于大珠山下。凡所入目，命为篇名，啸月吟风，贮成十首寄高员外。）::崔致远::巉嵒绝顶欲摩天，海日初开一朵莲。势削不容凡树木，格高唯惹好云烟。点苏寒影妆新雪，戛玉清音喷细泉。静想蓬莱只如此，应当月夜会群仙。
沙汀::崔致远::远看还似雪花飞，弱质由来不自持。聚散只凭潮浪簸，高低况被海风吹。烟笼静练入行绝，日射凝霜鹤步迟。别恨满怀吟到夜，那堪又值月圆时。
野烧::崔致远::望中旌斾忽缤纷，疑是横行出塞军。猛焰燎空欺落日，狂烟遮野截归云。莫嫌牛马皆妨牧，须喜狐狸尽丧群。只恐风驱上山去，虚教玉石一时焚。
杜鹃::崔致远::石罅根危叶易干，风霜偏觉见摧残。已饶野菊夸秋艳，应羡岩松保岁寒。可惜含芳临碧海，谁能移植到朱栏。与凡草木还殊品，只恐樵夫一例看。
海鸥::崔致远::慢随花浪飘飘然，轻摆毛衣真水仙。出没自由尘外境，往来□□洞中天。稻粱滋味好不识，风月性灵深可怜。想得漆园蝴蝶梦，只应如我对君眠。
山顶危石::崔致远::万古天成胜琢磨，高高顶上立青螺。永无飞溜侵凌得，唯有闲云拨触多。峻影每先迎海日，危形长恐坠潮波。纵饶蕴玉谁回顾，举世谋身笑卞和。
红叶树::崔致远::白云岩畔立仙姝，一簇烟萝倚画图。丽色也知于世有，闲情长得似君无。宿妆含露疑垂泣，醉态迎风欲待扶。吟对寒林却惆怅，山中犹自辨荣枯。
石上流泉::崔致远::琴曲虽夸妙手弹，远轮云底响珊珊。静无纤垢侵金镜，时有轻飔触玉盘。呜咽张良言未用，潺湲孙楚枕应寒。寻思堪惜清冷色，流入沧溟便一般。
和友人除夜见寄::崔致远::与君相见且歌吟，莫恨流年挫壮心。幸得东风已迎路，好花时节到鸡林。
东风::崔致远::知尔新从海外来，晓窗吟坐思难裁。堪怜时复撼书幌，似报故园花欲开。
海边春望::崔致远::鸥鹭分飞高复低，远汀幽草欲萋萋。此时千里万里意，目极暮云翻自迷。
海边闲步::崔致远::潮波静退步登沙，落日山头簇暮霞。春色不应长恼我，看看即醉故园花。
将归海东巉山春望::崔致远::目极烟波浩渺间，晓乌飞处认乡关。旅愁从此休凋鬓，行色偏能助破颜。浪蹙沙头花扑岸，云妆石顶叶笼山。寄言来往鸱夷子，谁把千金解买闲。
和金员外赠巉山清上人::崔致远::海畔云庵倚碧螺，远离尘日称僧家。劝君休问芭蕉喻，看取春风撼浪花。
七言::王梵志::生时不共作荣华，死后随车强叫唤。齐头送到墓门回，分你钱财各头散。
幸蜀回居南内梦中见妃子于蓬山太真院作诗遗之使焚于马嵬山下::李隆基（玄宗　明皇）::风急云惊雨不成，觉来仙梦甚分明。当时苦根银屏影，遮隔仙姬秪听声。
竹枝词 一::圆观::三生石上旧精魂，赏月吟风不要论。惭愧情人远相访，此身虽异性长存。
句 五::李白::佳人微醉玉颜酡，笑伾妆楼澹小蛾。
又曰::魏炎::西家今为定戒寺，东家今为练戒寺。一边井中投一瓶，两井相摇响泙濞。
句 一::戎昱::行春更欲游何处，东郭门前竹马期。
西山即事奉寄故园徐处士::施肩吾::仆作江西少施氏，君为城北老徐翁。诗篇忆昔欢相接，颜貎如今恨不同。世界尽忧蔬上露，时人皆怕烛前风。唯余独慕神仙道，芥子虽穷寿不穷。
夏日过从叔幽居::施肩吾::且将一叶系垂阳，角对清溪夏日长。林下喜逢青竹卷，局边输却紫罗囊。碧蹄骏马衔刍细，红粉佳人挈榼香。伯仲历官年尽少，那知不笑汉冯唐。
桐庐厅睹论事叟::施肩吾::扰扰厅前走羸瘵，中有老人扶杖拜。天公霹雳耳不闻，犹为子孙争地界。
题钓台兰若::施肩吾::山僧不钓台下鱼，几年空寄台边坐。有时手把干松枝，沿江乞得沙上火。
题水精钗::李郢::脉脉两条秋水色，农夫贱卖古城旁。何年偶堕青丝发，问价应齐白玉珰。插去定难分镜彩，看时长似滴珠光。人间更有不足贵，金雀徒夸十二行。
放鹧鸪::李郢::玉楼珠户养经时，放出雕笼久不飞。秦地游僧一弹指，楚城迁客重思归。岗田戏下晴风暖，茅垅惊啼返照微。山畔家家有罗网，莫教伤损好毛衣。
早春送友人归江南::李郢::洞庭归客莫相催，予忆沧江久未迥。归渡遇霜杨柳尽，寒郊欲雪鹡鸰来。舟依青路帆初挂，鸟出红尘眼渐开。千里同来不同去，莫惊愁泪溅离杯。
春晚思江上旧游寄城中知己::李郢::一春江上好韶光，刘阮相随醉几场。令节轻云著罗绮，晓天晴色在壶觞。紫云楼畔金丝发，红杏园中玉辇香。
送涧水陕东二十里自江南来作::李郢::泠泠孤涧陕城东，我有飞泉此路通。行客莫惊黄叶尽，家山祇在白云中。秋声可乱鸟鱼意，远色偏依蒲稗业。过去多应不相待，殷勤重掬洒西风。
五湖冬日::李郢::楚人家住五湖东，斜掩柴门水石中。猎猎夜山明远烧，骚骚寒苇动疏风。园林向腊停霜果，葭菼和烟宿暝鸿。范蠡扁舟不知处，一将前事话渔翁。
江南冬日喜遇故人::李郢::江南木落塞鸿飞，江汉离人久未归。客舍无成重相见，雪天留宿可相违。篇章只使容颜改，名利空教翰墨稀。终拟全家漾舟去，五湖高掩白云扉。
雨夜::李郢::蛩声雨思夜迢迢，空馆何人问寂寥。寒烛细烟摇寝幌，湿萤微影缀芭蕉。正当孤枕鸿初过，况复穷居叶尽凋。闲忆秋江钓船里，洒篷沾浪听萧萧。
试日上主司侍郎 二::李郢::石帆山下有灵源，修竹茅堂寄此村。闭户偶多乡老誉，读书精得圣人言。来时已作青云意，试夜忧生白发根。十五年余诗弟子，名成岂合在他门。
赠罗道士::李郢::子训成仙色似花，每人思见礼烟霞。气呵云液变白发，爪入水精尝绿瓜。五岳真官随起坐，百年风烛笑荣华。
终南山::李郢::终南雨后绝纤埃，太乙先生石室开。汉史烟霞通楚塞，秦风章句有条梅。归逢四皓收灵术，几见千官祝寿杯。会得功成毕婚嫁，幅巾藜杖独归来。
骊山怀古（五首） 一::李郢::武帝寻仙驾海游，禁门高闭水空流。深宫带日年年静，翠柏凝烟夜夜愁。鸾凤影沉归万古，歌钟声断梦千秋。晚来惆怅无人会，云水犹飞傍玉楼。
骊山怀古（五首） 三::李郢::紫府灵坛降玉真，华清台殿影长新。雪翻晓艳御阶秀，风送夜香宫树春。杉桂静同无梦客，烟花深似有愁人。自从霜落芙蓉死，空使秦山鬼哭频。
骊山怀古（五首） 四::李郢::碧瓦雕墙拥翠微，泉声一去杳难期。一闻缑岭仙成日，空想钧天梦尽时。青嶂浅深当雨静，古松疏密向风悲。
骊山怀古（五首） 五::李郢::当时事事笑秦皇，今日追思倍可伤。珠玉影摇千树冷，绮罗风动满川香。虽名金殿长生字，误说茅山不死方。独向逝波无问处，古槐花落路茫茫。
夜思::李郢::轩墀寂寞夜如何，沙渚频惊候雁过。一点秋灯人梦觉，万重寒叶雨声多。酒冲肺腑愁生病，诗役心神渐有魔。
阙题::李郢::一道春江枕驿楼，闻君此处泊行舟。花当粉槛人闲立，燕拂青蘋水漫流。芳草引归南国梦，和风吹起故园愁。余今自是迷津者，为劝王孙莫远游。
江州城楼::李郢::滩头独鸟立枯楂，滩上行人踏浅沙。秋色池塘无限草，夕阳门外几千家。寺连山谷松声远，川绕阎闾水势斜。常恐郡城砧杵动，秋风吹尽古槐花。
春日题园林::李郢::东园落尽绿丝长，风触谁家酒瓮香。红粉人闲教鹦鹉，碧波池暖漾鸳鸯。新蒲长疾看齐岸，晚蝶飞高欲过墙。记取因逢卖樵客，嘱教春暮采松篁。
题惠山泉（二首） 一::皮日休::丞相长思煮泉时，郡侯催发只忧迟。吴关去国三千里，莫笑杨妃爱荔枝。
泰伯庙::皮日休::蛮荆古服属南荒，大圣开基辟草堂。载造文明追二帝，尚余揖让补三王。
怀桐江旧居::方干::长向新郊话故园，四时清峭似山源。春潮撼动莺花郭，秋雨闲藏砧杵邨。市井多通诸国货，乡音自是一方言。此中别有无归计，唯把归心付酒尊。
见人衣鲜华作诗::归处讷::昂藏骑马出朱门，服色鲜华不可论。尽是杀人方始得，一丝丝上有冤魂。
咏虺汉（黄巢犯京后，守亮、守信等悉为杨军容复恭义儿，势夺诸侯，亦一时之威也。归有不平之色咏虺汉以刺之曰：）::归处讷::草头灰面恶形仪，尽是军容表里儿。昔日水牛攀角上，而今细马劈腰骑。钱多内藏犹嫌少，位等三公尚厌卑。更有一般堪笑处，镀金牙齿咬银匙。
代村妇咏边将::归处讷::紫袍金带不须夸，动便经年镇海涯。争似我家田舍婿，朝驱牛去暮还家。
罗浮::小白（尝居南岳〖1〗）::危阁闲登思渺漫，九天如在掌中看。游人莫著单衣去，六月飞云带雪寒。
楼上看九华（三首） 二::殷文圭::九条寒玉罩云中，雨外霞分海日红。疑是巧人新画出，与他天柱作屏风。
歌（二章）（高祖行密改元开国时，广陵殷盛，士庶骈阗。道人状如病狂，手持一竿，竿头悬一木，刻为鲤鱼形，行歌于市云云。其类此意者，凡数十章，时人莫能晓。后徐知诰禅代，复姓李氏，其言始应。） 一::黄冠道人::盟泽鲤鱼肉为角，濠梁鲤鱼金刻鳞。盟津鲤鱼死欲尽，濠梁鲤鱼始惊人。
秦淮（以下景物）::朱存::一气东南王斗牛，祖龙潜为子孙忧。金陵地脉何曾断，不觉真人已姓刘。
天阙山::朱存::牛头天际碧凝岚，王导无稽亦妄谈。若指远公为上阙，长安应合指终南。
石头城::朱存::五城楼雉各相望，山水英灵宅帝王。此地定由天造险，古来长恃作金汤。
乌衣巷::朱存::人物风流往往非，空余陋巷作乌衣。旧时帘幕无从觅，祇有年年社燕归。
段石岗::朱存::孙吴纪德旧刊碑，草没蟠螭与伏龟。惆怅岗头三段石，至今犹似鼎分时。
青史楼引宾从同登::钱镠（吴越武肃王。以下吴越）::云阁霞轩别构雄，下窥疆宇壮吴宫。洪涛日日来沧海，碧嶂联联倚太穹。志仗四征平逆孽，力扶三帝有褒崇。如今分野无狼孛，青史楼标定乱功。
石镜山（幷序）::钱镠（吴越武肃王。以下吴越）::丱岁遨游在此山，曾惊一石立山前。未能显瑞披榛莽，盖为平凶有岁年。昨返锦门停驷马，遂开灵岫种青莲。三吴百粤兴金地，永与军民作福田。
九日同群僚登高（幷序）::钱镠（吴越武肃王。以下吴越）::淡荡晴晖杂素光，碧峰遥衬白云长。好看塞雁归南浦，宜听砧声捣夕阳。满野旌旗皆动色，千株橘柚尽含芳。锦袍分赐功臣后，因向龙山醉羽觞。
功臣堂（幷序）::钱镠（吴越武肃王。以下吴越）::今夕虽非丰沛酒，醪觥同醉洽吾乡。两邦父老趋旌府，百品肴羞宴桂堂。宝剑已颁王礼盛，锦衣重带御炉香。越王册后封吴王，大国宣恩达万方。
上元夜次序平江南::钱镠（吴越武肃王。以下吴越）::四朝双母显真封，古往今来事一同。
西园产芝::钱镠（吴越武肃王。以下吴越）::五纪尊天立霸基，八方邻国尽相知。兴吴定越崇王道，殄物平凶建国仪。忽有灵根彰瑞应，皆由和气感明祗。休言汉代芝房异，今日吾邦事更奇。
造寺保民::钱镠（吴越武肃王。以下吴越）::百谷收成届应锺，南方景象喜重重。三秋甘泽烟尘息，四序和风气色浓。播种勤耕盈廪庾，兆民兴让洽温恭。广崇至道尊三教，盖为生灵奉圣容。
秋景::钱镠（吴越武肃王。以下吴越）::三秋才到退炎光，二曜分晖照四方。解使金风催物象，能教素节运清凉。天垂甘泽朝朝降，地秀佳苗处处香。率土吾民成富庶，虔诚稽颡荷穹苍。
百花亭题梅二首 一::钱镠（吴越武肃王。以下吴越）::秾华围里万株梅，含蕊经霜待雪催。莫讶玉颜无粉态，百花中最我先开。
百花亭题梅二首 二::钱镠（吴越武肃王。以下吴越）::吴山越岫种寒梅，玉律含芳待候催。为应阳和呈雪貌，游蜂难觉我先开。
和太师蕴让韵::钱镠（吴越武肃王。以下吴越）::罗汉亲崇建法台，龙峰凤岭四山隈。游人借问禅门路，还道吴王为佛开。
送别十七哥::钱元瓘（文穆王）::大伯东阳轸旧思，士民襦袴喜回时。登临若起鸰原念，八咏楼中寄小诗。
佳辰小䜩寄越州七弟湖州八弟::钱弘佐（忠献王）::角黍佳辰社稷宁，灵和开䜩乐群英。樽前只少鸰原会，百里江城隔二城。
感皇子远降见迎::钱弘俶（忠懿王。后王）::千年遭遇觐真王，敢望青宫赐显扬。祇合承华趋令德，岂宜中道拜元良。深思转觉乾坤大，力弱难胜雨露滂。早暮三思恩泰极，饱餐丰馔饱亲光。
感降内夫人赐家室药物金器::钱弘俶（忠懿王。后王）::鱼轩相逐拜龙轩，圣主俄推望外恩。锡宠便籓光石窌，内嫔迢递下金门。嵩衡压地何曾重，鸡犬升仙未足论。臣憨已平难展报，祇将忠孝训儿孙。
路次再感圣恩::钱弘俶（忠懿王。后王）::洪涛泛泛雨霏霏，芳草如茵柳袅丝。贴水碧禽飞一字，隔烟青嶂展双眉。南风入隙开襟久，西照临窗卷箔迟。惭愧圣恩优渥异，不教炎暑冒长歧。
小窗::钱弘俶（忠懿王。后王）::粉云牙贴小窗凉，坐见澄波泛夕阳。更持夜深方有意，半环新月上重床。
舟中偶书::钱弘俶（忠懿王。后王）::轻舟画舸枕江滨，眼底波涛日日新。瞑目稳收双足坐，不劳询问醉禅人。
有一秀才忽赎酒家青衣为妇（一作活）因嘲之::陈裕::秀才何事太匆匆，琴瑟无媒便自通。新妇旋裙才离体，外姑托布尚当胸。菜团个个皆钳项，粳米头头尽翦鬃。一自土和逃走后，至今失却亲家翁。
咏大慈寺斋头鲜于阇梨::陈裕::酒肉终朝没阙时，高堂大舍养肥尸。行婆满院多为妇，童子成行半是儿。面折掇斋穷措大，笑迎搽粉阿尼师。一朝若也无常至，剑树刀山不放伊。
放生池（大慈寺东北有池，号曰放生池。蜀人竞以三元日，多将鹅鸭放在池中。裕因谒主池僧不遇，当门书一绝句，自此放生稍息矣。）::陈裕::鹅鸭同群世所知，蜀人竞送放生池。比来养狗图鸡在，不那阇梨是野狸。
简州（句） 一::范禹偁::使君桥柳凝清镜，玉女山烟展画屏。
夏雨登干霄亭上宋使君（二首） 二::贯休::邹鲁封疆禾稼浓，清吟孤坐思重重。新诗几献蓬莱客，远梦仍归菡萏峰。野果一枝堪荐茗，落霞数片欲烧松。如何深得冥搜癖，月磬声声归去慵。
宋使君罢新定移出东馆（二首） 一::贯休::无为政化更何为，到即生人妪煦肥。必似汉高三杰去，且将刘宠一钱归。玉阶香惹麒麟步，银汉风驱鸑鷟飞。为报蒸民莫惆怅，陶钧及尔更光辉。
宋使君罢新定移出东馆（二首） 二::贯休::祖筵四面烟花合，江馆深冬归思长。火斾画旗风焰焰，橘洲渔舍浪茫茫。听歌几入红兰榭，坐隐频升白玉堂。今数不如沙碛雁，天边一一得随阳。
寄杭州宋使君（公初罢睦州）::贯休::一自双旌下钓台，望风吟苦冻云开。即归紫闼天非远，犹忆乌龙首独回。高节似僧僧共坐，暮潮如雪雪中来。应知新定苍生泪，洒向东风祝上台。
游严陵钓台::贯休::雪浪皑皑万古情，岸边台占子陵名。一时大器天将与，数尺渔竿谁不擎。危榭高碑镌籀字，沧洲老鹤识先生。游人到此慵归去，庭树孤猿有好声。
征青州长老嘲僧门 一::杨德辉::堪笑青州学坐禅，不供父母不耕田。口中虽道无诸相，心里元来有外缘。行者趁教门里卧，尼师留在脚头眠。高标不使观音救，徒说三千与大千。
明庆节散后赠左右两街命服僧玄::令狐峤::却羡僧门与道门，元年今日紫衣新。可怜州县祁评事，尽向荷衣老却身。
题九仙山::詹敦仁::太白歌中昔未闻，佛天高处却逢君。
题二石将军::詹敦仁::屹然相对两将军，化石经年久卧云。
雨后溪边见早梅::詹琲::老干疏枝浸寒碧，浅香孤韵带微霜。迎风破萼未全折，含笑佳人对晓妆。
㶉𫛶::王鼎::栖息应难近小池，性灵闲雅众禽希。蒲洲日暖依花立，渔浦烟深贴浪飞。遗羽参差沾水沫，余踪稠叠印苔衣。晚来林径微风起，何处相呼著对归。
题衡山寻仙观（句）::曹菘〖1〗::千年松引东陵鹤，三级芝田草木香。
和杜甫（句）::杨兴义::莫嫌袍紫归家阻，且庆丰年雅俗安。
题莲花洞::独孤均::路回千曲绕芝田，羽客相携访谪仙。石窦嵌空惟有迹，灵龛隐轸莫知年。来居洞里长无死，不出人间自有天。更欲不眠吟至晓，恐惊龙动起愁烟。
题含虚洞二首 一::独孤均::高树猿啼乱水声，寻幽不觉洞中行。骊龙宿处云常暗，羽客归时路自明。别后已迷舟灶火，回来犹认玉童名。从今已去朝金阙，便隔人间五百生。
经故宫女坟有感（二首） 一::聂通志::家国久随狂虏没，春芜又向冢头青。如今忆得当时事，为尔伤心一涕零。
楚泊亭（二首） 一::无名氏::天垂六幕水浮空，霁月光风上下同。我向山头一舒笑，楚人还望白云中。
鲁阳城::无名氏::豢术缘何竟醢龙，因迁僻壤隔云封。山迷故国芙蓉秀，水泻沙河玳瑁封。离黍何须发浩叹，荒城久矣属空墉。独怜辽鹤归何处，漫向深芊听晓钟。
任氏行（句二） 一::无名氏::兰膏新沐云鬓滑，宝钗斜坠青丝发。
宫词::无名氏::落絮蒙蒙立夏天，楼前槐树影初圆。传闻紫殿深深处，别有薰风入舜弦。
送春::无名氏::斜风细雨趱春归，何不从容奈妾时。未办三杯相别酒，先吟一首送行诗。再三留得鸧鹒晚，千万休教杜宇知。纵若苦留留不住，明年早早到南枝。
磨剑泉::程太虚::源泉岩溜漾清波，淬出光铓利太阿。桥下斩蛟余事耳，断除天下几妖魔。
清心泉::程太虚::飞泉触石玉玎珰，中隐神龙岁月长。多少人间烦苦事，只消一点便清凉。
漱玉泉::程太虚::瀑布横飞翠壑间，泉声入耳送清寒。天然一曲非凡响，万颗明珠落玉盘。
将游罗浮留诗（江北与罗浮山相望，尝曰：“将游罗浮。”父母怪之，私为择配。结缡之夕，忽不知所之。留诗屏砚间曰〖见下〗。明早起视家侧井迳，有遗履而已。）::何仙姑::麻姑怪我恋尘嚣，一隔仙凡道路遥。去去沧洲弄明月，倒骑黄鹤听鸾箫。
有道士自罗浮之增城口占三绝寄家（顷之，有道士来自罗浮，见姑在麻姑石上，顾谓道士曰：“而之增城，属吾亲收拾井上履，口占三绝寄其家曰〖见下〗。”其后增城李令世英与谢草堂者表其事。李令为天台黄岩人，始悟仙语无一不有验云。） 一::何仙姑::铁桥风景胜天台，千树万树梅花开。玉箫吹过黄岩洞，勾引长庚跨鹤来。
有道士自罗浮之增城口占三绝寄家（顷之，有道士来自罗浮，见姑在麻姑石上，顾谓道士曰：“而之增城，属吾亲收拾井上履，口占三绝寄其家曰〖见下〗。”其后增城李令世英与谢草堂者表其事。李令为天台黄岩人，始悟仙语无一不有验云。） 二::何仙姑::寄语童童与阿琼，休将尘事恼闲情。蓬莱弱水今清浅，满地花阴护月明。
有道士自罗浮之增城口占三绝寄家（顷之，有道士来自罗浮，见姑在麻姑石上，顾谓道士曰：“而之增城，属吾亲收拾井上履，口占三绝寄其家曰〖见下〗。”其后增城李令世英与谢草堂者表其事。李令为天台黄岩人，始悟仙语无一不有验云。） 三::何仙姑::已趁群真入紫微，故乡回首尚迟迟。千年留取井边履，说与草堂仙子知。
白云岩::吕岩::古木丛林号白云，高岩更去谒观音。路登青嶂上头上，寺隐白云深处深。法鼓震开天地眼，飞轮推出圣凡心。时人到此如中悟，何必南岩海上寻。
题壁二绝 一::吕岩::展旗邀我过天聪，玉女双鸾展笑容。卓笔醮乾龙鼻水，等闲题破石屏风。
桃花溪（以下咏景十首）::吕岩::东风昨夜落奇葩，散作春江万顷霞。从此渔郎得消息，溯流直到是仙家。
桃川仙隐::吕岩::说着神仙岂偶然，神仙名不是虚传。
缆船洲::吕岩::笑抛渔艇入苍茫，岂意壶中岁月长。归到荒洲无觅处，萋萋芳草对斜阳。
空心杉::吕岩::古木槎牙树底空，学仙游子坐空中。自从白日飞升去，几度寒鸦噪晚风。
遇仙桥::吕岩::几回秦女夜吹箫，洞底松风送寂寥。不作巫阳云雨梦，却寻仙侣到蓝桥。
归鹤峰::吕岩::鹤归华表几千年，鸡犬随丹尽上天。开遍碧桃春不老，千岩万壑锁苍烟。
登平都访仙（二首。题吕纯阳） 一::吕岩::盂兰清晓过平都，天下名山总不如。两口单行谁解识，王阴空使马蹄虚。
饮后献时相::吴士矩::一夕心期一种欢，那知疏散负杯盘。尊前数片朝云在，不许冯公子细看。
武康碧落观::胡传美::仙宫碧落太微书，遗迹依然掩故居。幢节不归天杳邈，烟霞空锁日幽虚。不逢金简扳云洞，可惜瑶台叠藓除。欲脱儒衣陪羽客，伤心齿发已凋疏。
白云寺::许宏::踏破苔痕一迳斑，白云飞处见青山。不知浮世尘中客，几个能知物外闲。
牡丹::文丙::万物承春各鬬奇，百花分贵近亭池。开时若也姮娥见，落日那堪公子知。诗客筵中金盏满，美人头上玉钗垂。不同寒菊舒重九，只拟清香泛酒卮。
过商山::贯休::吟缘横翠忆天台，啸狖啼猿见尽猜。四个老人何处去，一声仙鹤过溪来。皇城宫阙回头尽，紫阁烟霞为我开。天际峰峰尽堪住，红尘中去大悠哉。
中秋月::可朋::登楼仍喜此宵晴，圆魄才观思便清。海面乍浮犹隐映，天心高挂最分明。片云想有神仙出，回野应无鬼魅形。曾向洞庭湖上看，君山半雾水初平。
题僧院泉::修睦::何处云根新布得，归仍半日在烟萝。莫轻竹引经窗小，须信更深入耳多。绕砌虽然清自别，出门长恐浊相和。从此无心恋沧海，沧海无风亦起波。
松::修睦::细韵飕飕入骨凉，影兼巢鹤过高墙。盘根一种依平地，自是梧桐不久长。
归山吟::清豁::聚如浮沫散如云，聚不相将散不分。入郭当时君是我，归山今日我非君。
蔷薇花::李冶::翠融红绽浑无力，斜倚栏干似诧人。深处最宜香惹蝶，摘时兼恐焰烧春。当空巧结玲珑帐，着地能铺锦绣裀。最好凌晨和露看，碧纱窗外一枝新。
柳::李冶::最爱纤纤曲水滨，夕阳移影过青蘋。东风又染一年绿，楚客更伤千里春。低叶已藏依岸櫂，高枝应闭上楼人。舞腰渐重烟光老，散作飞绵惹翠裀。
浣溪沙::南唐嗣主李璟::风压轻云贴水飞，乍晴池馆燕争泥，沈郎多病不胜衣。沙上未闻鸿雁信，竹间时听鹧鸪啼，此情惟有落花知。
浣溪沙 二::后主煜::转烛飘蓬一梦归，欲寻陈迹怅人非，天教心愿与身违。待月池台空逝水，荫花楼阁漫斜晖，登临不惜更霑衣。
木兰花::后主煜::晓妆初了明肌雪，春殿嫔娥鱼贯列。凤箫声断水云闲，重按霓裳歌遍彻。临风谁更飘香屑，醉拍阑干情未切。归时休放烛花红，待蹋马蹄清夜月。
木兰花::后蜀主孟昶::冰肌玉骨清无汗，水殿风来暗香满。绣帘一点月窥人，欹枕钗横云鬓乱。起来琼户启无声，时见疏星渡河汉。屈指西风几时来，只恐流年暗中换。
清平调 一::李白::云想衣裳花想容，春风拂槛露华浓。若非群玉山头见，会向瑶台月下逢。
清平调 二::李白::一枝红艳露凝香，云雨巫山枉断肠。借问汉宫谁得似，可怜飞燕倚新妆。
清平调 三::李白::名花倾国两相欢，常得君王带笑看。解得春风无限恨，沈香亭北倚阑干。
欸乃曲 一::元结::偶存名迹在人间，顺俗与时未安闲。来谒大官兼问政，扁舟却入九疑山。
欸乃曲 二::元结::湘江二月春水平，满月和风宜夜行。唱桡欲过平阳戍，守吏相呼问姓名。
欸乃曲 三::元结::千里枫林烟雨深，无朝无暮有猿吟。倚桡静听曲中意，好似云山韶濩音。
欸乃曲 四::元结::零陵郡北湘水东，浯溪形胜满湘中。溪口石颠堪自逸，谁能相伴作渔翁。
欸乃曲 五::元结::下泷船似入深渊，上泷船似欲升天。泷南始到九疑郡，应绝高人乘兴船。
木兰花::温庭筠::家临长信往来道，乳燕双双拂烟草。油壁车轻金犊肥，流苏帐晓春鸡早。笼中娇鸟暖犹睡，帘外落花闲不扫。衰桃一树近前池，似惜容颜镜中老。
竹枝 一::皇甫松::槟榔花发鹧鸪啼，雄飞烟瘴雌亦飞。
竹枝 二::皇甫松::木棉花尽荔支垂，千花万花待郎归。
竹枝 三::皇甫松::芙蓉并蒂一心连，花侵槅子眼应穿。
竹枝 四::皇甫松::筵中蜡烛泪珠红，合欢桃核两人同。
竹枝 五::皇甫松::斜江风起动横波，劈开莲子苦心多。
竹枝 六::皇甫松::山头桃花谷底杏，两花窈窕遥相映。
采莲子 一::皇甫松::菡萏香连十顷陂，小姑贪戏采莲迟。晚来弄水船头湿，更脱红裙裹鸭儿。
采莲子 二::皇甫松::船动湖光滟滟秋，贪看年少信船流。无端隔水抛莲子，遥被人知半日羞。
浣溪沙 一::韩偓::拢鬓新收玉步摇，背灯初解绣裙腰，枕寒衾冷异香焦。深院不关春寂寂，落花和雨夜迢迢，恨情残醉却无聊。
浣溪沙 二::韩偓::宿醉离愁慢髻鬟，六铢衣薄惹轻寒，慵红闷翠掩青鸾。罗袜况兼金菡萏，雪肌仍是玉琅玕，骨香腰细更沈檀。
浣溪沙::张曙::枕障熏炉隔绣帷，二年终日苦相思，杏花明月始应知。天上人间何处去，旧欢新梦觉来时，黄昏微雨画帘垂。
浣溪沙 一::韦庄::清晓妆成寒食天，柳球斜袅间花钿，卷帘直出画堂前。指点牡丹初绽朵，日高犹自凭朱阑，含嚬不语恨春残。
浣溪沙 二::韦庄::欲上秋千四体慵，拟交人送又心忪，画堂帘幕月明风。此夜有情谁不极，隔墙梨雪又玲珑，玉容憔悴惹微红。
浣溪沙 三::韦庄::惆怅梦余山月斜，孤灯照壁背红纱，小楼高阁谢娘家。暗想玉容何所似，一枝春雪冻梅花，满身香雾簇朝霞。
浣溪沙 四::韦庄::绿树藏莺莺正啼，柳丝斜拂白铜鞮，弄珠江上草萋萋。日暮饮归何处客，绣鞍骢马一声嘶，满身兰麝醉如泥。
浣溪沙 五::韦庄::夜夜相思更漏残，伤心明月凭阑干，想君思我锦衾寒。咫尺画堂深似海，忆来惟把旧书看，几时携手入长安。
木兰花::牛峤::春入横塘摇浅浪，花落小园空惆怅。此情谁信为狂夫，恨翠愁红流枕上。小玉窗前嗔燕语，红泪滴穿金线缕。雁归不见报郎归，织成锦字封过与。
浣溪沙::毛文锡::七夕年年信不违，银河清浅白云微，蟾光鹊影伯劳飞。每恨蟪蛄怜婺女，几回娇妒下鸳机，今宵嘉会两依依。
浣溪沙 一::薛昭蕴::红蓼渡头秋正雨，印沙鸥迹自成行，整鬟飘袖野风香。不语含嚬深浦里，几回愁煞櫂船郎，燕归帆尽水茫茫。
浣溪沙 二::薛昭蕴::钿匣菱花锦带垂，静临兰槛卸头时，约鬟低珥算归期。花茂草青湘渚阔，梦余空有漏依依，二年终日损芳菲。
浣溪沙 三::薛昭蕴::粉上依稀有泪痕，郡庭花落欲黄昏，远情深恨与谁论。记得去年寒食日，延秋门外卓金轮，日斜人散暗销魂。
浣溪沙 四::薛昭蕴::握手河桥柳似金，蜂须轻惹百花心，蕙风兰思寄清琴。意满便同春水满，情深还似酒杯深，楚烟湘月两沈沈。
浣溪沙 五::薛昭蕴::帘外三间出寺墙，满街垂柳绿阴长，嫩红轻翠间浓妆。瞥地见时犹可可，却来闲处暗思量，如今情事隔仙乡。
浣溪沙 六::薛昭蕴::江馆清秋缆客船，故人相送夜开筵，麝烟兰焰簇花钿。正是断魂迷楚雨，不堪离恨咽湘弦，月高霜白水连天。
浣溪沙 七::薛昭蕴::倾国倾城恨有余，几多红泪泣姑苏，倚风凝睇雪肌肤。吴主山河空落日，越王宫殿半平芜，藕花菱蔓满平湖。
浣溪沙 八::薛昭蕴::越女淘金春水上，步摇云鬓佩鸣珰，渚风江草又清香。不为远山凝翠黛，只应含恨向斜阳，碧桃花谢忆刘郎。
浣溪沙 一::顾敻::春色迷人恨正赊，可堪荡子不还家，细风轻露著梨花。帘外有情双燕飏，槛前无力绿杨斜，小屏狂梦极天涯。
浣溪沙 二::顾敻::红藕香寒翠渚平，月笼虚阁夜蛩清，塞鸿惊梦两牵情。宝帐玉炉残麝冷，罗衣金缕暗尘生，小窗孤烛泪纵横。
浣溪沙 四::顾敻::惆怅经年别谢娘，月窗花院好风光，此时相望最情伤。青鸟不来传锦字，瑶姬何处锁兰房，忍教魂梦两茫茫。
浣溪沙 五::顾敻::庭菊飘黄玉露浓，冷莎偎砌隐鸣蛩，何期良夜得相逢。背帐风摇红蜡滴，惹香煖梦绣衾重，觉来枕上怯晨钟。
浣溪沙 六::顾敻::云澹风高叶乱飞，小庭寒雨绿苔微，深闺人静掩屏帷。粉黛暗愁金带枕，鸳鸯空绕画罗衣，那堪孤负不思归。
浣溪沙 七::顾敻::雁响遥天玉漏清，小纱窗外月胧明，翠帏金鸭炷香平。何处不归音信断，良宵空使梦魂惊，簟凉枕冷不胜情。
浣溪沙 八::顾敻::露白蟾明又到秋，佳期幽会两悠悠，梦牵情役几时休。记得泥人微敛黛，无言斜倚小书楼，暗思前事不胜愁。
木兰花 一::顾敻::月照玉楼春漏促，飒飒风摇庭砌竹。梦惊鸳被觉来时，何处管弦声断续。惆怅少年游冶去，枕上两蛾攒细绿。晓莺帘外语花枝，背帐犹残红蜡烛。
木兰花 二::顾敻::柳映玉楼春日晚，雨细风轻烟草软。画堂鹦鹉语雕笼，金粉小屏犹半掩。香灭绣帏人寂寂，倚槛无言愁思远。恨郎何处纵疏狂，长使含啼眉不展。
木兰花 四::顾敻::拂水双飞来去燕，曲槛小屏山六扇。春愁凝思结眉心，绿绮懒调红锦荐。话别情多声欲战，玉箸痕留红粉面。镇长独立到黄昏，却怕良宵频梦见。
玉楼春 一::魏承班::寂寂画堂梁上燕，高卷翠帘横数扇。一庭春色恼人来，满地落花红几片。愁倚锦屏低雪面，泪滴绣罗金缕线。好天凉月尽伤心，为是玉郎长不见。
玉楼春 二::魏承班::轻敛翠蛾呈皓齿，莺转一枝花影里。声声清迥遏行云，寂寂画梁尘暗起。玉斝满斟情未已，促坐王孙公子醉。春风筵上贯珠匀，艳色韶颜娇旖旎。
浣溪沙 一::毛熙震::春暮黄莺下砌前，水精帘影露珠悬，绮霞低映晚晴天。弱柳万条垂翠带，残红满地碎香钿，蕙风飘荡散轻烟。
浣溪沙 二::毛熙震::花榭香红烟景迷，满庭芳草绿萋萋，金铺闲掩绣帘底。紫燕一双娇语碎，翠屏十二晚峰齐，梦魂消散醉空闺。
浣溪沙 三::毛熙震::晚起红房醉欲消，绿鬟云散袅金翘，雪香花语不胜娇。好是向人柔弱处，玉纤时急绣裙腰，春心牵惹转无憀。
浣溪沙 四::毛熙震::一只横钗坠髻丛，静眠珍簟起来慵，绣罗红嫩抹苏胸。羞敛细蛾魂暗断，因迷无语思犹浓，小屏香霭碧山重。
浣溪沙 五::毛熙震::云薄罗裙绶带长，满身新裛瑞龙香，翠钿斜映艳梅妆。佯不觑人空婉约，笑和娇语太猖狂，忍教牵恨暗形相。
浣溪沙 六::毛熙震::碧玉冠轻袅燕钗，捧心无语步香阶，缓移弓底绣罗鞋。暗想欢娱何计好，岂堪期约有时乖，日高深院正忘怀。
浣溪沙 七::毛熙震::半醉凝情卧绣茵，睡容无力卸罗裙，玉笼鹦鹉厌听闻。慵整落钗金翡翠，象梳欹鬓月生云，锦屏绡幌麝烟薰。
浣溪沙 一::李珣::入夏偏宜澹薄妆，越罗衣褪郁金黄，翠钿檀注助容光。相见无言还有恨，几回判却又思量，月窗香径梦悠飏。
浣溪沙 二::李珣::晚出闲庭看海棠，风流学得内家妆，小钗横戴一枝芳。镂玉梳斜云鬓腻，缕金衣透雪肌香，暗思何事立残阳。
浣溪沙 三::李珣::访旧伤离欲断魂，无因重见玉楼人，六街微雨镂香尘。早为不逢巫峡梦，那堪虚度锦江春，遇花倾酒莫辞频。
浣溪沙 四::李珣::红藕花香到槛频，可堪闲忆似花人，旧欢如梦绝音尘。
木兰花 一::欧阳炯::儿家夫婿心容易，身又不来书不寄。闲庭独立鸟关关，争忍抛奴深院里。闷向绿纱窗下睡，睡又不成愁已至。今年却忆去年春，同在木兰花下醉。
木兰花 二::欧阳炯::日照玉楼花似锦，楼上醉和春色寝。绿杨风送小莺声，残梦不成离玉枕。堪爱晚来韶景甚，宝柱秦筝方再品。青蛾红脸笑来迎，又向海棠花下饮。
木兰花 三::欧阳炯::春早玉楼烟雨夜，帘外樱桃花半谢。锦屏香冷绣衾寒，怊怅忆君无计舍。侵晓鹊声来砌下，鸾镜残妆红粉罢。黛眉双点不成描，留待玉郎归日画。
浣溪沙 一::欧阳炯::落絮残莺半日天，玉柔花醉只思眠，惹窗映竹满炉烟。独掩画屏愁不语，斜欹瑶枕髻鬟偏，此时心在阿谁边。
浣溪沙 二::欧阳炯::天碧罗衣拂地垂，美人初著更相宜，宛风如舞透香肌。独坐含嚬吹凤竹，园中缓步折花枝，有情无力泥人时。
浣溪沙 三::欧阳炯::相见休言有泪珠，酒阑重得叙欢娱，凤屏鸳枕宿金铺。兰麝细香闻喘息，绮罗纤缕见肌肤，此时还恨薄情无。
浣溪沙::阎选::寂寞流苏冷绣茵，倚屏山枕惹香尘，小庭花露泣浓春。刘阮信非仙洞客，嫦娥终是月中人，此生无路访东邻。
八拍蛮 一::阎选::云锁嫩黄烟柳细，风吹红蒂雪梅残。光影不胜闺阁恨，行行坐坐黛眉攒。
八拍蛮 二::阎选::愁锁黛眉烟易惨，泪飘红脸粉难匀。憔悴不知缘底事，遇人推道不宜春。
竹枝 一::孙光宪::门前春水白蘋花，岸上无人小艇斜。商女经过江欲暮，散抛残食饲神鸦。
竹枝 二::孙光宪::乱绳千结绊人深，越罗万丈表长寻。杨柳在身垂意绪，藕花落尽见莲心。
浣溪沙 一::孙光宪::蓼岸风多橘柚香，江边一望楚天长，片帆烟际闪孤光。目送征鸿飞杳杳，思随流水去茫茫，兰红波碧忆潇湘。
浣溪沙 二::孙光宪::桃杏风香帘幕闲，谢家门户约花关，画梁幽语燕初还。绣阁数行题了壁，晓屏一枕酒醒山，却疑身是梦云间。
浣溪沙 三::孙光宪::花渐凋疏不耐风，画帘垂地晚堂空，堕阶萦藓舞愁红。腻粉半黏金靥子，残香犹煖绣薰笼，蕙心无处与人同。
浣溪沙 四::孙光宪::揽镜无言泪欲流，凝情半日懒梳头，一庭疏雨湿春愁。杨柳祗知伤怨别，杏花应信损娇羞，泪霑魂断轸离忧。
浣溪沙 六::孙光宪::兰沐初休曲槛前，暖风迟日洗头天，湿云新敛未梳蝉。翠袂半将遮粉臆，宝钗长欲坠香肩，此时模样不禁怜。
浣溪沙 七::孙光宪::风递残香出绣帘，团窠金凤舞襜襜，落花微雨恨相兼。何处去来狂太甚，空推宿酒睡无厌，争教人不别猜嫌。
浣溪沙 八::孙光宪::轻打银筝坠燕泥，断丝高罥画楼西，花冠闲上午墙啼。粉箨半开新竹径，红苞尽落旧桃蹊，不堪终日闭深闺。
浣溪沙 九::孙光宪::乌帽斜欹倒佩鱼，静街偷步访仙居，隔墙应认打门初。将见客时微掩敛，得人怜处且生疏，低头羞问壁边书。
浣溪沙 十一::孙光宪::碧玉衣裳白玉人，翠眉红脸小腰身，瑞云飞雨逐行云。除却弄珠兼解佩，便随西子与东邻，是谁容易比真真。
浣溪沙 十二::孙光宪::何事相逢不展眉，苦将情分恶猜疑，眼前行止想应知。半恨半嗔回面处，和娇和泪泥人时，万般饶得为怜伊。
浣溪沙 十三::孙光宪::落絮飞花满帝城，看看春尽又伤情，岁华频度想堪惊。风月岂惟今日恨，烟霄终待此身荣，未甘虚老负平生。
浣溪沙 十四::孙光宪::静想离愁暗泪零，欲栖云雨计难成，少年多是薄情人。
浣溪沙 十五::孙光宪::试问于谁分最多，便随人意转横波，缕金衣上小双鹅。醉后爱称娇姐姐，夜来留得好哥哥，不知情事久长么。
浣溪沙 十六::孙光宪::叶坠空阶折早秋，细烟轻雾锁妆楼，寸心双泪惨娇羞。风月但牵魂梦苦，岁华偏感别离愁，恨和相忆两难酬。
浣溪沙 十七::孙光宪::月淡风和画阁深，露桃烟柳影相侵，敛眉凝绪夜沈沈。
浣溪沙 十八::孙光宪::自入春来月夜稀，今宵蟾彩倍凝辉，强开襟抱出帘帷。啮指暗思花下约，凭阑羞睹泪痕衣，薄情狂荡几时归。
浣溪沙 十九::孙光宪::十五年来锦岸游，未曾行处不风流，好花长与万金酬。满眼利名浑信运，一生狂荡恐难休，且陪烟月醉红楼。
八拍蛮::孙光宪::孔雀尾拖金线长，怕人飞起入丁香。越女沙头争拾翠，相呼归去背斜阳。
浣溪沙 一::张泌::钿毂香车过柳堤，桦烟分处马频嘶，为他沈醉不成泥。花满驿亭香露细，杜鹃声断玉蟾低，含情无语倚楼西。
浣溪沙 二::张泌::马上凝情忆旧游，照花淹竹小溪流，钿筝罗幕玉搔头。早是出门长带月，可堪分袂又经秋，晚风斜日不胜愁。
浣溪沙 三::张泌::独立寒堦望月华，露浓香泛小庭花，绣屏愁背一灯斜。云雨自从分散后，人间无路到仙家，但凭魂梦访天涯。
浣溪沙 四::张泌::依约残眉理旧黄，翠鬟抛掷一簪长，暖风晴日罢朝妆。闲折海棠看又撚，玉纤无力惹余香，此情谁会倚斜阳。
浣溪沙 五::张泌::翡翠屏开绣幄红，谢娥无力晓妆慵，锦帷鸳被宿香浓。微雨小庭春寂寞，燕飞莺语隔帘栊，杏花凝恨倚东风。
浣溪沙 六::张泌::花月香寒悄夜尘，绮筵幽会暗伤神，婵娟依约画屏人。人不见时还暂语，令才抛后爱微嚬，越罗巴锦不胜春。
浣溪沙 七::张泌::偏戴花冠白玉簪，睡容新起意沈吟，翠钿金缕镇眉心。小槛日斜风悄悄，隔帘零落杏花阴，断香轻碧锁愁深。
浣溪沙 八::张泌::晚逐香车入凤城，东风斜揭绣帘轻，慢回娇眼笑盈盈。消息未通何计是，便须佯醉且随行，依稀闻道太狂生。
浣溪沙 九::张泌::小市东门欲雪天，众中依约见神仙，蘂黄香画贴金蝉。饮散黄昏人草草，醉容无语立门前，马嘶尘烘一街烟。
舞春风::冯延巳::严妆才罢怨春风，粉墙画壁宋家东。蕙兰有恨枝尤绿，桃李无言花自红。燕燕巢儿罗幕卷，莺莺啼处凤楼空。少年薄幸知何处，每夜归来春梦中。
木兰花::徐昌图::沈檀烟起盘红雾，一箭霜风吹绣户。汉宫花面学梅妆，谢女雪诗栽柳絮。长垂夹幕孤鸾舞，旋炙银笙双凤语。红窗酒病嚼寒冰，冰损相思无梦处。
木兰花 一::许岷::小庭日晚花零落，倚户无聊妆脸薄。宝筝金鸭任生尘，绣画工夫全放却。有时觑著同心结，万恨千愁无处说。当初不合尽饶伊，赢得如今长恨别。
木兰花 二::许岷::江南日暖芭蕉展，美人折得亲裁翦。画成小简寄情人，临行更把轻轻撚。其中撚破相思字，却恐郎疑踪不似。若还猜妾倩人书，误了平生多少事。
阿那曲::杨贵妃::罗袖动香香不已，红蕖袅袅秋烟里。轻云岭下乍摇风，嫩柳池塘初拂水。
字字双::王丽真女郎::床头锦衾斑复斑，架上朱衣殷复殷。空庭明月闲复闲，夜长路远山复山。
句 三::耿玉真::寻春须是阳春早，看花莫待花枝老。
句 四::耿玉真::帝乡烟雨锁春愁，故国山川空泪眼。
句 六::耿玉真::桃李不须夸烂熳，已输了风吹一半。
句::德宗皇帝::玉殿笙歌宜此夜，更看明月照高楼。
采莲::杨师道::采莲江浦觅同心，日暮风生江水深。莫言花重船应没，自解凌波不畏沈。
句::张谔::天上姮娥遥解意，偏教月向踏歌明。共待山头明月上，照君行棹出长川。
句::丁仙芝::雨鸣鸳瓦收炎气，风卷珠帘送晓凉。
句::殷遥::归心静对萤飞月，远梦长惊角满楼。
句::王维::自恨开迟还落早，纵横只是怨春风。
句::李颀::巴路千山秋水上，江村独树夕阳时。
句::刘长卿::春苔满地无行处，深映桃花独闭门。
句::李白::玉堦一夜留明月，金殿三春满落花。
句::李嘉祐::巴峡猿声催客泪，铜梁山翠入江楼。千峰鸟路含梅雨，五月蝉声送麦秋。
句::顾况::野人误向人闲老，为谢金华洞里云。莫言归去无人伴，自有中天月正明。
句::陈润::两岸杨花风作雪，一池荷叶雨成珠。暮猿啼处三声绝，寒雁归时一叶秋。一双泪滴黄河水，愿得东流入汉宫。
句::崔膺::不随暮雨苍江去，且向朝云白雪歌。欲于北阙辞苍海，却望东山愧白云。
句::冯宿::九衢车马传佳句，万户莺花接胜游。
句::于鹄::曾读列仙王母传，九天未胜此中游。
句::杨巨源::鸣鞭秋色诗情远，拂匣寒花剑力多。籍通莲阙秋光遍，诗答蓬山晚思遥。青门日暖尘光动，紫陌花晴风色来。艳欺藤蔓莺无限，香压荆花蝶不飞。内史旧山空日暮，南朝古木向人秋。梦中乡信惊秋雁，窗下林声带夜蝉。独向晓山知露湿，远临秋水爱云明。新河柳色千株暗，故国云帆万里归。一院绿钱童子拂，千竿青玉主人栽。露凝丹地初疑雨，烟著红楼半是霞。空门水定埃尘远，真偈金书世界稀。
句::刘禹锡::烟波半落新沙地，鸟雀群飞欲雪天。樱桃带雨胭脂湿，杨柳当风绿线低。山似屏风江似簟，叩舷来往月明中。晴日碧空云脚断，一条如练挂山尖。飞文鬬疾敲铜器，陪宴会欢吐锦茵。
奉和白舍人游镜湖夜归::周元范::风前酒醒看山笑，湖上诗成共客吟。画烛满堤烧月色，澄江绕树浸城阴。
句::周元范::路出胥门深浅浪，月残吴苑两三星。石桥路上千峰月，山殿云中半夜钟。
水楼::王鲁复::山衔落日溪光动，岸转回风槛影浮。座内数声来远鹤，烟中一派辨孤舟。
句::王鲁复::清泉遶屋澄心远，曙月衔山出定迟。
句::陆畅::满手香传金菊酒，漏声遥滴上阳宫。
句::鲍溶::径草渐生长短绿，庭花欲绽浅深红。夜瑟弦惊绿流水，暖松花放碧香烟。窗间夜学凝残烛，轩下朝吟向暖风。幽客携琴好归去，七丝闲和百泉声。野寺访僧归带月，芳林携客醉眠花。
句::张萧远::须臾满寺泉声合，百尺飞檐挂玉绳。座客醉来云雨散，一行高鸟万山秋。绮罗香里春长在，丝管声中水暗流。何事不归巫峡去，故来人世断人肠。身居晓嶂红霞外，书读秋窗紫竹间。瀑布水高清汉冷，莓苔桥滑碧烟虚。日月在天常照耀，了无尘垢污清光。
句::殷尧藩::云收碧海连天水，风动红蕉滴露光。
句::施肩吾::空岩雨暴泉声乱，幽径苔深鸟迹重。
送张孝廉归吴::章孝标::吴将勤苦见高科，艺至春官不奈何。想得江南诸父老，因君鞭鞑子孙多。
夜笛词::章孝标::皎洁西楼月未斜，笛声寥亮入东家。顿令灯下裁衣妇，误翦同心一片依。
题碧山寺塔::章孝标::六时佛火明珠缀，午后茶烟出翠微。萦砌乳泉梳石发，滴松银露洗墙衣。
玩月遇云::章孝标::无端玉叶连天起，不放金波到晓流。暗惜蚌胎沈海面，仰思鹏翼破风头。
句::陈标::长把酒杯凭夜月，每将诗思泥春风。襄阳乐事经过尽，岘首烟花倒泻空。犹疑波底鲛人泪，滴在衣裳半欲零。春明门外襄阳路，落日秋风送客归。
入洞庭望岳阳::杨收::飞鸥撒浪三千里，暮草摇风一万畦。黛色浅深山远近，碧烟浓淡树高低。
句::许浑::蒹葭水暗萤知夜，杨柳风高雁送秋。露滴晓花疑锦绣，风吹寒竹认笙簧。
句::喻凫::虹横布水台南雨，雁返炉峰顶北霞。闲卧东风灯渐晓，溪南花气雨中来。一别山阴诗酒客，水风花片梦兰亭。
句::祝元膺::却觅终南山色看，倚天横展玉屏风。杜甫一生怜李白，应缘孔圣道才难。终南山脚盘龙势，紫阁云心望鹤归。
句::赵嘏::池上昔游夫子凤，云间初起武侯龙。亭分楚寺依依树，水应公台夜夜琴。鸲鹆舞酣人自醉，琵琶声缓客初来。高鸟过时秋色动，征帆落处暮烟生。夜吟孤枕潮声近，晚过千山雪气寒。望腊早花缘路见，随岩寒水隔林闻。宿处客尘随夜静，坐中烟水向人闲。
句::崔澹::九重城里春来早，百尺楼头日落迟。
句::贾岛::莫是上天宫里唱，歌声飘下玉梁尘。
句::温庭筠::沿涧水声喧户外，卷帘山色入窗来。自有晚风推楚浪，不劳春色染湘烟。卓氏垆前金线柳，隋家堤畔锦帆风。门外白云何处雨，一条清涧遶溪流。
句::方干::岩溜喷空晴似雨，林萝碍日夏多寒。
句::罗隐::庾楼宴罢三更月，宏阁谈时一座风。
过友人故居::罗虬::堤草袅空垂露眼，渚浦穿浪凑烟芽。晴楼谈罢山横黛，夜局碁酣烛坠花。
句::罗虬::雪中放马朝寻迹，云外闻鸿夜射声。龙鳞柳弱垂朝露，麈尾松高挥夜风。猿隔乱云啼暮岭，雁和微雨下寒湖。夜渡酒酣千顷月，昼楼碁罢一窗山。
句::杜荀鹤::千嶂雪消溪影绿，几家梅绽酒波清。风拂乱灯山磬曙，露沾仙杏石坛春。
句::神颖::手边云起何时雨，笔下波生不待风。
句::惠文太子::渭水桥边春已渡，灞陵原上雨初晴。清冷池里冰初合，红粉楼中月未圆。可惜韶年三日暮，风光由绕碧燕觞。晚日半衔西苑树，晴云直卷上天风。离筵风日三晡晚，归路云霞一道开。
句::朱千乘::锦缆扁舟花岸静，玉壶春酒管弦清。
兖州留献李员外::崔致远::芙蓉零落秋池雨，杨柳萧疏晓岸风。神思只劳书卷上，年光任过酒杯中。
句::崔致远::画角声中朝暮浪，青山影里古今人。烟低紫陌千行柳，日暮朱楼一曲歌。洛水波声新草树，嵩山云影旧楼台。云布长天龙势逸，风高秋月雁行齐。风递莺声喧座上，日移花影倒林中。芳园醉散花盈袖，幽迳吟归月在帷。极目远山烟外暮，伤心归棹月边迟。
句::金立之::烟破树头惊宿鸟，露凝苔上暗流萤。山人见月宁思寝，更掬寒泉满手霜。绀殿雨晴松色冷，禅林风起竹声余。风过古殿香烟散，月到前林竹露清。更有闲宵清净境，曲江澄月对心虚。寒露已催鸿北去，火云渐散月西流。园梅坼甲迎春笑，庭草抽心待节芳。
句::金可纪::波冲乱石长如雨，风激疏松镇似秋。
寻幽居不遇::庄翱::满庭花落迷行路，遶院泉声写半山。向暮此中回首去，洞门深处鸟关关。
句::庄翱::天外夜深风渐远，高松长似水流声。焚香暮入翻花殿，净手秋开贝叶经。野性本怜松下月，幽情唯爱洞中春。殷勤笑喻人间事，遥指庭花对夕阳。
春日::陆翚::莺归树顶繁声转，雁去天边细影斜。雨拂青青行处草，烟含灼灼望中花。
句::陆翚::三尺寒光冰在手，一张弓势月当心。岩下光阴生户牗，涧边形势入池台。孤帆影入江烟尽，百舌声流浦树新。
京口闲居寄京洛友人::许浑::吴门烟月昔同游，枫叶芦花并客舟。聚散有期云北去，浮沈无计水东流。一尊酒尽青山暮，千里书回碧树秋。何处相思不相见，凤城龙阙楚江头。
冬日登越王台怀归::许浑::月沈高岫宿云开，万里归心独上来。河畔雪飞扬子宅，海边花盛越王台。泷分桂岭鱼难过，瘴近衡峰雁却回。乡信渐稀人渐老，只应频看一枝梅。
对雪::许浑::云度龙山暗倚城，先飞淅沥引轻盈。素娥冉冉拜瑶阙，皓鹤纷纷朝玉京。阴岭有风梅艳散，寒林无月桂华生。剡溪一醉十年事，忽忆棹回天未明。
送萧处士归缑岭别业::许浑::醉斜乌帽髪如丝，曾看仙人一局棋。宾馆有鱼为客久，乡书无雁到家迟。缑山住近吹笙庙，湘水行逢鼓瑟祠。今夜月明何处宿，九疑云尽碧参差。
与郑二秀才同舟东下洛中亲朋送至景云寺::许浑::三十六峰横一川，绿波无路草芊芊。牛羊晚食铺平地，雕鹗晴飞摩远天。洛客尽回临水寺，楚人皆逐下江船。东西未有相逢日，更把繁华共醉眠。
长安岁暮::许浑::独望天门倚剑歌，干时无计老关河。东归万里惭张翰，西上四年羞卞和。花暗楚城春醉少，月凉秦塞夜愁多。三山岁岁有人去，唯恐海风生白波。
赠茅山高拾遗::许浑::谏猎归来绮季歌，大茅峰影满秋波。山斋留客扫红叶，野艇送僧披绿莎。长覆旧图棋势尽，遍添新品药名多。云中黄鹄日千里，自宿自飞无网罗。
李秀才近自涂口迁居新安适枉缄书见寛悲戚因以此答::许浑::远书开罢更依依，晨坐高台竟落晖。颜巷雪深人已去，庾楼花盛客初归。东堂望绝迁莺起，南国哀余候雁飞。今日劳君犹问讯，一官唯长故山薇。
题舒女庙::许浑::山乐来迎去不言，庙前高柳水禽喧。绮罗无色雨侵帐，珠翠有声风绕幡。妆镜尚疑山月满，寝屏犹认野花繁。孤舟梦断行云散，何限离心寄晓猿。
姑孰官舍::许浑::草生官舍似闲居，雪照南窗满素书。贫后始知为吏拙，病来还喜识人疏。青云岂有窥梁燕，浊水应无避钓鱼。不待秋风便归去，紫阳山下是吾庐。
送岭南卢判官罢职归华阴山居::许浑::曾事刘琨雁塞空，十年书剑任飘蓬。东堂旧屈移山志，南国新留煮海功。还挂一帆青海上，更开三迳碧莲中。关西旧友如相问，已许沧浪伴钓翁。
将度故城湖阻风夜泊永阳戍::许浑::行尽青溪日已蹉，云容山影水嵯峨。楼前归客怨清梦，楼上美人凝夜歌。独树高高风势急，平湖渺渺月明多。终期一艇载樵去，来往使帆凌白波。
郑侍御厅玩鹤::许浑::碧天飞舞下晴莎，金阁瑶池绝网罗。嵒响数声风满树，岸移孤影雪凌波。缑山去远云霄迥，辽海归迟岁月多。双翅一开千万里，只应栖隐恋乔柯。
南亭夜坐贻开元禅定二道者::许浑::暮暮焚香何处宿，西岩一室映疏藤。光阴难驻迹如客，寒暑不惊心似僧。高树有风闻夜磬，远山无月见秋灯。身闲境静日为乐，若问其余非我能。
朱坡故少保杜公池亭::许浑::杜陵池榭绮城东，孤岛回汀路不穷。高岫乍疑三峡近，远波初似五湖通。楸梧叶暗潇潇雨，菱荇花香淡淡风。还有昔时巢燕在，飞来飞去画堂中。
秋日早朝::许浑::宵衣应待绝更筹，环佩锵锵月下楼。井转辘轳千树晓，鏁开阊阖万山秋。龙旗尽列趋金殿，雉扇才分见玉旒。虚戴铁冠无一事，沧江归去老渔舟。
沧浪峡::许浑::缨带流尘髪半霜，独寻残月下沧浪。一声溪鸟暗云散，万片野花流水香。昔日未知方外乐，暮年初信梦中忙。红虾青鲫紫芹脆，归去不辞来路长。
故洛城::许浑::禾黍离离半野蒿，昔人城此岂知劳。水声东去市朝变，山势北来宫殿高。鸦噪暮云归古堞，雁迷寒雨下空壕。可怜缑岭登仙子，犹自吹笙醉碧桃。
闻释子栖玄欲奉道因寄::许浑::欲求真诀恋禅扃，羽帔方袍尽有情。仙骨本微灵鹤远，法心潜动毒龙惊。三山未有偷桃计，四海初传问菊名。今日劝师师莫惑，长生难学证无生。
南海府罢南康阻浅行侣稍登陆而迈主人燕饯至频暮宿东溪::许浑::暗滩水落涨虚沙，滩去秦吴万里赊。马上折残江北柳，舟中开尽岭南花。离歌不断如留客，归梦初惊似到家。山鸟一声人未起，半床春月在天涯。
秋晚云阳驿西亭莲池::许浑::心忆莲池秉烛游，叶残花败尚维舟。烟开翠扇清风晓，水泥红衣白露秋。神女暂来云易散，仙娥初去月难留。空怀远道难持赠，醉倚阑干尽日愁。
怀旧居::许浑::兵书一箧老无功，故国郊扉在梦中。藤蔓覆梨张谷暗，草花侵菊庾园空。朱门迹忝登龙客，白屋心期失马翁。楚水吴山何处是，北窗残月照屏风。
祗命许昌自郊居移就公馆秋日寄茅山高拾遗::许浑::一笛迎风万叶飞，强携刀笔换荷衣。潮寒水国秋砧早，月暗山城夜漏稀。岩响远闻樵客过，浦深遥送钓童归。中年未识从军乐，虚近三茅望少微。
伤虞将军::许浑::白首从军未有名，近将孤剑到江城。巴童戍久能番语，胡马调多解汉行。对雪夜穷黄石略，望云秋计黑山程。可怜身死家犹远，汴水东流无哭声。
晚自朝台津至韦隐居郊园::许浑::秋来凫雁下方塘，系马朝台步夕阳。村径绕山松叶暗，野门临水稻花香。云连海气琴书润，风带潮声枕簟凉。西下磻溪犹万里，可能垂白待文王。
寓居开元精舍酬薛秀才见贻::许浑::知己萧条信陆沈，茂陵扶疾卧西林。芰荷风起客堂静，松桂月高僧院深。清露下时伤旅鬓，白云归处寄乡心。怜君诗句犹相忆，题在空斋夜夜吟。
别刘秀才::许浑::三献无功玉有瑕，更携书剑客天涯。孤帆夜别潇湘雨，广陌春期鄠杜花。灯照水萤千点灭，棹惊滩雁一行斜。关河万里秋风急，望见乡山不到家。
早发天台中岩寺度关岭次天姥岑::许浑::来往天台天姥间，欲求真诀驻衰颜。星河半落岩前寺，云雾初开岭上关。丹壑树多风浩浩，碧溪苔浅水潺潺。可知刘阮逢人处，行尽深山又是山。
游钱塘青山李隐居西斋::许浑::小隐西亭为客开，翠萝深处遍苍苔。林间扫石安棋局，岩下分泉递酒杯。兰叶露光秋月上，芦花风起夜潮来。云山遶屋犹嫌浅，欲棹渔舟近钓台。
春日郊园戏赠杨嘏评事::许浑::十里蒹葭入薜萝，春风谁许暂鸣珂。相如渴后狂还减，曼倩归来语更多。门枕碧溪冰皓耀，槛齐青嶂雪嵯峨。野桥沽酒茅檐醉，谁羡红楼一曲歌。
晚自东郭回留一二游侣::许浑::乡心迢遰宦情微，吏散寻幽竟落晖。林下草腥巢鹭宿，洞前云湿雨龙归。钟随野艇回孤棹，鼓绝山城掩半扉。今夜西斋好风月，一瓢春酒莫相违。
与郑秀才叔侄会送杨秀才昆仲东归::许浑::书剑功迟白发新，异乡仍送故乡人。阮公留客竹林晚，田氏到家荆树春。雪尽塞鸿南翥少，风来胡马北嘶频。洞庭烟月如终老，谁是长杨谏猎臣。
送张尊师归洞庭::许浑::能琴道士洞庭西，风满归帆路不迷。对岸水花霜后浅，傍檐山果雨来低。杉松近晚移茶灶，岩谷初寒盖药畦。他日相思两行字，无人知处武陵溪。
移摄太平寄前李明府::许浑::病移嵒邑称闲身，何处风光贳酒频。溪柳遶门彭泽令，野花连洞武陵人。娇歌自驻壶中景，艳舞长留海上春。早晚高台更同醉，绿萝如帐草如茵。
再游姑苏玉芝观::许浑::高梧一叶下秋初，迢遰重廊旧寄居。月过碧窗今夜酒，雨昏红壁去年书。玉池露冷芙蓉浅，琼树风高薜荔疏。明日挂帆更东去，仙翁应笑为鲈鱼。
夜归驿楼::许浑::水晚云秋山不穷，自疑身在画屏中。孤舟移棹一江月，高阁卷帘千树风。窗下覆棋残局在，橘边沽酒半坛空。早炊香稻待鲈鲙，南渚未明寻钓翁。
题灵山寺行坚师院::许浑::西岩一迳不通樵，八十持杯未觉遥。龙在石潭闻夜雨，雁移沙渚见秋潮。经函露湿文多暗，香印风吹字半销。应笑东归又南去，越山无路水迢迢。
湖州韦长史山居::许浑::一官唯买昼公堂，但得身闲日自长。琴曲少声重勘谱，药丸多忌更寻方。溪浮箬叶添醅绿，泉遶松根助茗香。明日鳜鱼何处钓，门前春水似沧浪。
赠李伊阙::许浑::桐履如飞不可寻，一壶双笈峄阳琴。舟横野度寒风急，门掩荒山夜雪深。贫笑白驹无去意，病惭黄鹄有归心。云间二室劳君画，水墨苍苍半壁阴。
乘月棹舟送大历寺灵聪上人不及::许浑::万峰秋尽百泉清，旧锁禅扉在赤城。枫浦客来烟未散，竹窗僧去月犹明。杯浮野渡鱼龙远，锡响空山虎豹惊。一字不留何足讶，白云无路水无情。
汴河亭::许浑::广陵花盛帝东游，先劈昆仑一派流。百二禁兵辞象阙，三千宫女下龙舟。凝云鼓震星辰动，拂浪旗开日月浮。四海义师归有道，迷楼还似景阳楼。
村舍二首 一::许浑::自翦青莎织雨衣，南峰烟火是柴扉。莱妻早报蒸藜熟，童子遥迎种豆归。鱼下碧潭当镜跃，鸟还青嶂拂屏飞。花时未免人来往，欲买严光旧钓矶。
村舍二首 二::许浑::尚平多累自归难，一日身闲一日安。山迳晓云收猎网，水门凉月挂鱼竿。花间酒气春风暖，竹里棋声暮雨寒。三顷水田秋更熟，北窗谁拂旧尘冠。
郑秀才东归凭达家书::许浑::欲寄家书少客过，闭门心远洞庭波。两岩花落夜风急，一迳草荒春雨多。愁泛楚江吟浩渺，忆归吴岫梦嵯峨。贫居不问应知处，溪上闲船系绿萝。
伤故湖州李郎中::许浑::政成身没共兴衰，乡路兵戈旅榇回。城上暮云凝鼓角，海边春草闭池台。经年未葬家人散，昨夜因斋故吏来。南北相逢皆掩泣，白蘋洲暖百花开。
和友人送僧归桂州灵岩寺::许浑::楚客送僧归桂阳，海门帆势极潇湘。碧云千里暮愁合，白雪一声春思长。柳絮拥堤添衲软，松花浮水注瓶香。南京长老几年别，闻道半岩多影堂。
淮阴阻风寄呈楚州韦中丞::许浑::垂钓京江欲白头，江鱼堪钓却西游。刘伶台下稻花晚，韩信庙前枫叶秋。淮月未明先倚槛，海云初起更维舟。河桥有酒无人醉，独上高城望庾楼。
途经敷水::许浑::修蛾颦翠倚柔桑，遥谢春风白面郎。五夜有情随暮雨，百年无节待秋霜。重寻绣带朱藤合，更认罗裙碧草长。何处野花何处水，下峰流出一渠香。
和人贺杨仆射致政::许浑::莲府公卿拜后尘，手持优诏挂朱轮。从军暮下三千客，闻礼庭中七十人。锦帐丽词推北巷，画堂清乐掩南邻。岂同王谢山阴会，空叙流杯醉暮春。
题四皓庙::许浑::桂香松暖庙门开，独泻椒浆奠一杯。秦法欲兴鸿已去，汉储将废凤还来。紫芝翳翳多青草，白石苍苍半绿苔。山下驿尘南窜路，不知冠盖几人回。
鹤林寺中秋夜玩月::许浑::待月东林月正圆，广庭无树草无烟。中秋云尽出沧海，半夜露寒当碧天。轮彩渐移金殿外，镜光犹挂玉楼前。莫辞达曙殷勤望，一堕西岩又隔年。
南海府罢归京口经大庾岭赠张明府::许浑::楼船旌斾极天涯，一剑从军两鬓华。回日眼明河畔草，去时肠断岭头花。陶诗尽写行过县，张赋初成卧到家。官满知君有归处，姑苏台上旧烟霞。
题卫将军庙::许浑::武牢关下护龙旗，挟槊弯弧马上飞。汉业未兴王霸在，秦军才散鲁连归。坟穿大泽埋金剑，庙枕长溪挂铁衣。欲奠忠魂何处问，苇花枫叶雨霏霏。
访别韦隐居不值::许浑::犬吠双岩碧树间，主人朝出半开关。汤师阁上留诗别，杜叟桥边载酒还。栎坞炭烟晴过岭，蓼村渔火夜移湾。故乡芜没兵戈后，凭向溪南买一山。
送前东阳于明府由鄂渚归故林::许浑::结束征车换黑貂，灞西风雨正潇潇。茂陵久病书千卷，彭泽初归酒一瓢。帆背夕阳湓水阔，棹经沧海甑山遥。殷勤为谢南溪客，白首萤窗未见招。
听歌鹧鸪辞::许浑::南国多情多艳词，鹧鸪清怨遶梁飞。甘棠城上客先醉，苦竹岭头人未归。响转碧霄云驻影，曲终清漏月沈晖。山行水宿不知远，犹梦玉钗金缕衣。
寄题华严韦秀才院::许浑::三面楼台百丈峰，西岩高枕树重重。晴攀翠竹题诗滑，秋摘黄花酿酒浓。山殿日斜喧鸟雀，石潭波动戏鱼龙。今来故国遥相忆，月照千山半夜钟。
戏代李协律松江有赠::许浑::蜀客操琴吴女歌，明珠十斛是天河。霜凝薜荔怯秋树，露滴芙蓉愁晚波。兰浦远乡应解珮，柳堤残月未鸣珂。西楼沈醉不知散，潮落洞庭洲渚多。
送黄隐居归南海::许浑::瘴雾南边久寄家，海中来往信流槎。林藏●●多残笋，树过猩猩少落花。深洞有云龙蜕骨，半岩无草象生牙。知君爱宿层峰顶，坐到三更见日华。
朝台送客有怀::许浑::赵佗西拜已登坛，马援南征土宇宽。越国旧无唐印绶，蛮乡今有汉衣冠。江云带日秋偏热，海雨随风夏亦寒。岭北归人莫回首，蓼花枫叶万重滩。
自楞伽寺晨起泛舟道中有怀::许浑::碧树苍苍茂苑东，佳期迢遰路何穷。一声山鸟曙云外，万点水萤秋草中。门掩竹斋微有月，棹移兰渚淡无风。欲知此路堪惆怅，菱叶蓼花连故宫。
十二月拜起居表回::许浑::一章西奏拜仙曹，回马天津北望劳。寒水欲春冰彩薄，晓山初霁雪峰高。楼形向日攒飞凤，宫势凌波压抃鳌。空锁烟霞绝巡幸，周人谁识郁金袍。
观章中丞夜按歌舞::许浑::夜按双娃禁曲新，东西箫鼓接云津。舞衫未换红铅湿，歌扇初移翠黛颦。彩槛烛烟光吐日，画屏香雾暖如春。西楼月在襄王醉，十二山高不见人。
重游飞泉观题故梁道士宿龙池::许浑::西岩泉落水容宽，灵物蜿蜒黑处蟠。松叶正秋琴韵响，菱花初晓镜光寒。云开星月浮山殿，雨过风雷遶石坛。仙客不归龙亦去，稻畦长满此池干。
下第贻友人::许浑::身在关西家洞庭，夜寒歌苦烛荧荧。人心高下月中桂，客思往来波上萍。马氏识君眉最白，阮公留我眼长青。花前失意共寥落，莫遣东风吹酒醒。
晚登龙门驿楼::许浑::鱼龙多处凿门开，万古人知夏禹材。青嶂远分从地断，洪流高泻自天来。风云有路皆烧尾，波浪无程尽曝腮。心感膺门身过此，晚山秋树独徘徊。
题故李秀才居::许浑::曾醉笙歌日正迟，醉中相送易前期。橘花满地人亡后，菰叶连天雁过时。琴倚旧窗尘漠漠，剑埋新冢草离离。河桥酒熟平生事，更向东流奠一卮。
韶州韶阳楼夜䜩::许浑::待月西楼卷翠罗，玉杯瑶瑟近星河。帘前碧树穷秋密，窗外青山薄暮多。鸜鹆未知狂客醉，鹧鸪先让美人歌。使君莫惜通宵饮，刀笔初从马伏波。
闻韶州李相公移拜郴州因寄::许浑::诏移丞相木兰舟，桂水潺湲岭北流。青汉梦归双阙曙，白云吟过五湖秋。恩回玉扆人先喜，道在金縢世不忧。闻说公卿尽南望，甘堂花暖凤池头。
游江令旧宅::许浑::身没南朝宅已荒，邑人犹赏旧风光。芹根生叶石池浅，桐树落花金井香。带暖山蜂巢画阁，欲阴溪燕集书堂。闲愁此地更西望，潮侵台城春草长。
灞上逢元九处士东归::许浑::瘦马频嘶灞水寒，灞南高处望长安。何人更结王生袜，此客虚弹贡氏冠。江上蟹螯沙渺渺，坞中蜗壳雪漫漫。旧交已变新知少，却伴渔郎把钓竿。
别张秀才::许浑::不知何计写离忧，万里山川半旧游。风卷暮沙和雪起，日融春水带冰流。凌晨客泪分东郭，竟夕乡心共北楼。青桂一枝年少事，莫因鲈鲙涉穷秋。
别表兄军倅::许浑::卢橘花香拂钓矶，佳人犹舞越罗衣。三洲水浅鱼来少，五岭山高雁到稀。客路晚依红树宿，乡关朝望白云归。交亲不念征南吏，昨夜风帆去似飞。
题苏州虎丘寺僧院::许浑::暂引寒泉濯远尘，此生多是异乡人。荆溪夜雨花开疾，吴苑秋风月满频。万里高低门外路，百年荣辱梦中身。世间谁似西林客，一卧烟霞四十春。
酬郭少府先奉使巡涝见寄兼呈裴明府::许浑::载书携榼别池龙，十幅轻帆处处通。谢朓宅荒山翠里，王敦城古月明中。江村夜涨浮天水，泽国秋生动地风。饱食鲙鱼榜归檝，待君琴酒醉陶公。
出永通门经李氏庄::许浑::飞轩危槛百花堂，朝䜩歌钟暮已荒。中散狱成琴自怨，步兵厨废酒犹香。风池宿鸟喧朱阁，雨砌秋萤拂画梁。力保山河家又庆，秪应中令敌汾阳。
汉水伤稼::许浑::西北楼开四望通，残霞成绮月悬弓。江村夜涨浮天水，泽国秋生动地风。高下绿苗千顷尽，新陈红粟万厫空。才微分薄忧何益，却欲回心学钓翁。
送王总下第归丹阳::许浑::秦楼心断楚江湄，系马春风酒一卮。汴水月明东下疾，练塘花发北来迟。青芜定没安贫处，黄叶应催献赋诗。凭寄家书为回报，旧乡还有故人知。
南阳道中::许浑::月斜孤馆傍村行，野店高低带古城。篱上晓花斋后落，井边秋叶社前生。饥乌索哺随雏叫，乳牸慵归望犊鸣。荒草连天风动地，不知谁学武侯耕。
破北虏太和公主归宫阙::许浑::毳幕承秋极断蓬，飘飖一剑黑山空。匈奴北走荒秦垒，贵主西还盛汉宫。定是庙谟倾种落，必知边寇畏骁雄。恩霑残类从归去，莫使华人杂犬戎。
李定言自殿院衔命归阙拜员外郎迁右史因寄::许浑::白笔南征变二毛，越山愁瘴海惊涛。才归龙尾含鸡舌，更立螭头运兔毫。阊阖欲开宫漏尽，冕旒初坐御香高。吴中旧侣君先贵，曾忆王祥与佩刀。
早秋韶阳夜雨::许浑::宋玉含凄梦亦惊，芙蓉山响一猿声。阴云迎雨枕先润，夜电引雷窗暂明。暗惜水花飘广槛，远愁风叶下高城。西归万里未千里，应到故园春草生。
将为南行陪尚书崔公宴海榴堂::许浑::朝䜩华堂暮未休，几人偏得谢公留。风传鼓角霜侵戟，云卷笙歌月上楼。宾馆尽开徐穉榻，客帆空恋李膺舟。谩夸书剑无知己，水远山长步步愁。
赠王山人::许浑::贳酒携琴访我频，始知城市有闲人。君臣药在宁忧病，子母钱成岂患贫。年长每劳推甲子，夜寒初共守庚申。近来闻说烧丹处，玉洞桃花万树春。
宣城崔大夫召联句偶疾不获赴因献::许浑::心慕知音命自拘，画堂闻欲试吹竽。茂陵罢酒惭中圣，漳浦题诗怯大巫。鬐鬣几年伤在藻，羽毛终日羡栖梧。还愁旅棹空归去，枫叶荷花钓五湖。
赠郑处士::许浑::道傍年少莫矜夸，心在重霄鬓未华。杨子可曾过北里，鲁人何必敬东家。寒云晓散千峰雪，暖雨晴开一迳花。且卖湖田酿春酒，与君书剑是生涯。
正元::许浑::高揭鸡竿辟帝阍，祥风微暖瑞云屯。千官共削奸臣迹，万国初衔圣主恩。宫殿雪华齐紫阁，关河春色到青门。华夷一轨人方泰，莫学论兵误至尊。
登尉佗楼::许浑::刘项持兵鹿未穷，自乘黄屋岛夷中。南来作尉任嚣力，北向称臣陆贾功。箫鼓尚陈今世庙，旌旗犹镇昔时宫。越人未必知虞舜，一奏薰弦万古风。
诏州驿楼宴罢::许浑::檐外千帆背夕阳，归心杳杳鬓苍苍。岭猿群宿夜山静，沙鸟独飞秋水凉。露堕桂花棋局湿，风吹荷叶酒瓶香。主人不醉下楼去，月在南轩更漏长。
和淮南王相公与宾僚同游瓜洲别业题旧书斋::许浑::碧油红斾想青衿，积雪窗前尽日吟。巢鹤去时云树老，卧龙归处石潭深。道傍苦李犹垂实，城外甘棠已布阴。宾御莫辞岩下醉，武丁高枕待为霖。
送卢先辈自衡岳赴复州嘉礼二首 一::许浑::名振金闺步玉京，暂留沧海见高情。众花尽处松千尺，群鸟喧时鹤一声。朱阁簟凉疏雨过，碧溪船动早潮生。离心不异西江水，直送征帆万里行。
送卢先辈自衡岳赴复州嘉礼二首 二::许浑::湘南诗客海中行，鹏翅垂云不自矜。秋水静磨金镜土，夜风寒结玉壶冰。万重岭峤辞衡岳，千里山陂问竟陵。醉倚西楼人已远，柳溪无浪月澄澄。
哭杨攀处士::许浑::先生忧道乐清贫，白发终为不仕身。嵇阮没来无酒客，应刘亡后少诗人。山前月照荒坟晓，溪上花开旧宅春。昨夜回舟更惆怅，至今钟磬满南邻。
宿松江驿却寄苏州一二同志::许浑::候馆人稀夜自长，姑苏台远树苍苍。江湖潮落高楼迥，河汉秋归广簟凉。月转碧梧移鹊影，露低红叶湿萤光。西园诗侣应多思，莫醉笙歌掩画堂。
卢山人自巴蜀由湘潭归茅山因赠::许浑::太乙灵方炼紫荷，紫荷飞尽髪皤皤。猿啼巫峡晓云薄，雁宿洞庭秋月多。导引岂如桃叶舞，步虚宁比竹枝歌。华阳旧隐莫归去，水没芝田生绿莎。
颍州从事西湖亭䜩饯::许浑::西湖清宴不知回，一曲离歌酒一杯。城带夕阳闻鼓角，寺临秋水见楼台。兰堂客散蝉犹噪，桂檝人稀鸟自来。独想征车过巩洛，此中霜菊遶潭开。
瓜洲留别李诩::许浑::泣玉三年一见君，白衣憔悴更离群。柳堤惜别春潮落，花榭留欢夜漏分。孤馆宿时风带雨，远帆归处水连云。悲歌曲尽莫重奏，心遶关河不忍闻。
余谢病东归王秀才见寄今潘秀才南櫂奉酬::许浑::酷似牢之玉不如，落星山下白云居。春耕旋构金门客，夜学兼修玉府书。风扫碧云迎鸷鸟，水还沧海养嘉鱼。莫将年少轻时节，王氏家风在石渠。
献韶阳相国崔公::许浑::一匮为功极九层，康庄犹自剑棱棱。舟回北渚经年泊，门接东山尽日登。万国已闻传玉玺，百官犹望启金縢。贤臣会致唐虞世，独倚江楼笑范增。
郡斋夜坐寄旧乡二侄::许浑::千官奉职衮龙垂，旅卧淮阳鬓日衰。三月已乖棠树政，二年空负竹林期。楼侵白浪风来远，城抱丹岩日到迟。长欲挂帆君莫笑，越禽花晚梦南枝。
病间寄郡中文士::许浑::卢橘含花处处香，老人依旧卧清漳。心同客舍惊秋早，迹似僧斋厌夜长。风卷翠帘琴自响，露凝朱阁簟先凉。明朝欲醉文中彦，犹觉吟声带越乡。
贺少师相公致政::许浑::六十悬车自古稀，我公年少独忘机。门临二室留侯隐，櫂倚三川越相归。不拟优游同陆贾，已回清白遗胡威。龙城凤沼棠阴在，只恐归鸿更北飞。
题崔处士山居::许浑::坐穷今古掩书堂，二顷湖田一半荒。荆树有花兄弟乐，橘林无实子孙忙。龙归晓洞云犹湿，麝过春山草自香。向夜欲归心万里，故园松月更苍苍。
疾后与郡中群公䜩李秀才::许浑::强留佳客䜩王孙，岩上余花落酒樽。书院欲开虫网户，讼庭犹掩雀罗门。耳虚尽日疑琴癖，眼暗经秋觉镜昏。莫引刘安倚西槛，夜来红叶下江村。
晨起白云楼寄龙兴江准上人兼呈窦秀才::许浑::兹楼今是望乡台，乡信全稀晓雁哀。山翠万重当槛出，水华千里抱城来。东岩月在僧初定，南浦花残客未回。欲吊灵均能赋否，秋风还有木兰开。
宴饯李员外::许浑::病守江城眼暂开，昔年吴越共衔杯。膺舟出镇虚陈榻，郑履还京下隗台。云叶渐低朱阁掩，浪花初起画樯回。心期解印同君醉，九曲池西望月来。
酬钱汝州::许浑::白雪多随汉水流，谩劳旌斾晚悠悠。笙歌暗写终年恨，台榭潜消尽日忧。鸟散落花人自醉，马嘶芳草客先愁。怪来雅韵清无敌，三十六峰当庾楼。
将归姑苏南楼饯送李明府::许浑::无处登临不系情，一凭春酒醉高城。暂移罗绮见山色，才驻管弦闻水声。花落西亭添别恨，柳阴南浦促归程。前期迢遰今宵短，更倚朱阑待月明。
和浙西从事刘三复送僧南归::许浑::楚客送僧归故乡，海门帆势极潇湘。碧云千里暮愁合，白雪一声春思长。满院草花平讲席，绕龛藤叶盖禅床。怜师不得随师去，已戴儒冠事素王。
送上元王明府赴任::许浑::莫言名重懒驱鸡，六代江山碧海西。日照蒹葭明楚塞，烟分杨柳见隋堤。荒城树暗沈书浦，旧宅花连罨画溪。官满定知归未得，九重霄汉有丹梯。
送沈卓少府任江都::许浑::炀帝都城春水边，笙歌夜上木兰船。三千宫女自涂地，十万人家如洞天。艳艳花枝官舍晚，重重云影寺墙连。少年作尉须兢慎，莫向楼前坠马鞭。
酬邢杜二员外::许浑::雪带东风洗画屏，客星悬处聚文星。未归嵩岭暮云碧，久别杜陵春草青。熊轼并驱因雀噪，隼旟齐驻是鸿冥。岂知京洛旧亲友，梦绕潺湲江上亭。
陪宣城大夫崔公泛后池兼北楼䜩二首 一::许浑::陪泛芳池醉北楼，水花繁艳照膺舟。亭台阴合树初昼，弦管韵高山欲秋。皆贺虢岩终选傅，自伤燕谷未逢邹。昔时恩遇今能否，一尉沧洲已白头。
陪宣城大夫崔公泛后池兼北楼䜩二首 二::许浑::江上西来共鸟飞，翦荷浮泛似轻肥。王珣作簿公曾喜，刘表为邦客尽依。云外轩窗通早景，风前箫鼓送残晖。宛陵行乐金陵住，遥对家山未忆归。
留别赵端公::许浑::海门征櫂赴龙泷，暂寄华筵倒玉缸。箫鼓散时逢夜雨，绮罗分处下秋江。孤帆已过滕王阁，高榻留眠谢守窗。却愿烟波阻风雪，待君同拜碧油幢。
寄阳陵处士::许浑::旧隐青山紫桂阴，一书迢遰寄归心。谢公楼上晚花盛，杨子宅前春草深。吴岫雨来溪鸟浴，楚江云暗岭猿吟。野人宁忆沧洲畔，会待吹嘘定至音。
与张道士同访李隐君不遇::许浑::千岩万壑独携琴，知在陵阳不可寻。去辙已平秋草遍，空斋长掩暮云深。霜寒橡栗留山鼠，月冷菰蒲散水禽。唯有西邻张仲蔚，坐来同怆别离心。
闻州中有䜩寄崔大夫兼简邢群评事::许浑::箫管筵间列翠蛾，玉杯金液耀金波。池边雨过飘帷幕，海上风来动绮罗。颜子巷深青草遍，庾君楼迥碧山多。甘心不及同年友，卧听行云一曲歌。
寄殷尧藩先辈::许浑::十载功名翰墨林，为从知己信浮沈。青山有雪谙松性，碧落无云称鹤心。带月独归萧寺远，玩花频醉庾楼深。思君一见如琼树，空把新诗尽日吟。
赠河东虞押衙二首 一::许浑::长剑高歌换素衣，君恩未报不言归。旧精鸟篆谙书体，新授龙韬识战机。万里往来征马瘦，十年离别故人稀。生平志气何人见，空上西楼望落晖。
赠河东虞押衙二首 二::许浑::吴门风水各萍流，月满花开懒独游。万里山川分晓梦，四邻歌管送春愁。昔年顾我长青眼，今日逢君尽白头。莫向尊前更惆怅，古来投笔尽封侯。
陵阳春日寄汝洛旧游::许浑::百年身世似飘蓬，泽国移家叠嶂中。万里绿波鱼恋钓，九重青汉鹤愁笼。西池水冷春岩雪，南浦花香晓树风。纵倒芳尊心不醉，故人多在洛城东。
酬杜补阙初春雨中舟次横江喜裴郎中相迎见寄::许浑::江馆维舟为庾公，暖波微渌雨蒙蒙。红桥迤逦春岩下，朱斾联翩晓树中。柳滴圆波生细浪，梅含香艳吐轻风。郢歌莫问青山吏，鱼在深池鸟在笼。
送张厚浙东谒丁常侍::许浑::凉露清蝉柳陌空，故人遥指浙江东。青山有雪松当涧，碧落无云鹤出笼。齐唱离歌愁晚月，独看征棹怨秋风。定知洛下声名士，共说膺门得孔融。
酬副使郑端公见寄::许浑::一日高名遍九州，玄珠仍向道中求。郢中白雪惭新唱，涂上青山忆旧游。笙磬有文终易别，珠玑无价竟难酬。柳营迢遰江风阔，夜夜孤吟月下楼。
酬绵州于中丞使君见寄::许浑::故人书信越褒斜，新意虽多旧约赊。皆就一麾先去国，共谋三迳未还家。荆巫夜隔巴西月，鄢郢春连汉上花。半月离居犹怅望，可堪垂白各天涯。
春早郡楼书事寄呈府中群公::许浑::两鬓垂丝髪半霜，石城孤梦绕襄阳。鸳鸿幕里莲披槛，虎豹营中柳拂墙。画舸欲行春水急，翠帘初卷暮山长。岘亭风起花千片，流入南湖尽日香。
元处士自洛归宛陵山居见示詹事相公饯行之什因赠::许浑::紫霄峰下绝韦编，旧隐相如结袜前。月落尚留东合醉，风高还忆北窗眠。江城夜别潇潇雨，山槛晴归漠漠烟。一顷豆花三顷竹，想应抛却钓鱼船。
送元昼上人归苏州兼寄张厚二首 一::许浑::自卜闲居荆水头，感时相别思悠悠。一樽酒尽青山暮，千里书回碧树秋。深巷久贫知寂寞，小诗多病尚风流。昼公此去应相问，为说沾巾忆旧游。
送元昼上人归苏州兼寄张厚二首 二::许浑::三年无事客吴乡，南陌春园碧草长。共醉八门回画舸，独还三径掩书堂。前山雨过池塘满，小院秋归枕簟凉。经岁别离心自苦，何堪黄叶落清漳。
送陆拾遗东归::许浑::独振儒风遇盛时，紫泥初降世人知。文章报主非无意，书剑还家素有期。秋寺卧云移棹晚，暮江乘月落帆迟。东归自是缘清兴，莫比商山咏紫芝。
湖南徐明府余之南邻久不还家因题林馆::许浑::湘南官罢不归来，高阁经年掩绿苔。鱼溢池塘秋雨过，鸟还洲岛暮潮回。阶前石稳棋终局，窗外山寒酒满杯。借问先生独何处，一篱疏菊又花开。
酬和杜侍御::许浑::花时曾省杜陵游，闻下书帷不举头。因过石城先访戴，欲朝金阙暂依刘。征帆夜转鸬鹚穴，骋骑春辞鹳雀楼。正把新诗望南浦，棹歌应是木兰舟。
酬河中杜侍御重寄::许浑::五色如丝下碧空，片帆还遶楚王宫。文章已变南山雾，羽翼应抟北海风。春雪预呈霜简白，晓霞先染绣衣红。十千沽酒留君醉，莫道归心似转蓬。
寄献三川守刘公 一::许浑::三川歌颂彻咸秦，十二楼前侍从臣。休闭玉笼留鸑鷟，早开金埒纵麒麟。花深穉榻迎何客，月在膺舟醉几人。自笑东风过寒食，茂陵寥落未知春。
寄献三川守刘公 二::许浑::半年三度转蓬居，锦帐心阑羡隼旟。老去自惊秦塞雁，病来先忆楚江鱼。长闻季氏千金诺，更望刘公一纸书。春雪未晴春酒贵，莫教愁杀马相如。
送段觉之西蜀结婚::许浑::词赋名高身不闲，彩衣如锦度函关。镜中鸾影胡威去，剑外花归卫玠还。秋浪远侵黄鹤岭，暮云遥断碧鸡山。时人若问西游客，心在重霄鬓欲斑。
长庆寺遇常州阮秀才::许浑::高阁晴轩对一峰，毗陵书客此相逢。晚收红叶题诗遍，秋待黄花酿酒浓。山馆日斜喧鸟雀，石潭波动戏鱼龙。上方有路应知处，疏磬寒蝉树几重。
赠闲师::许浑::近日高僧更有谁，宛陵山下遇闲师。东林共许三乘学，南国争传五字诗。初到庾楼红叶坠，夜投萧寺碧云随。秋江莫惜题佳句，正是磷磷见底时。
东游留别李丛秀才::许浑::烦君沽酒强登楼，罢唱离歌说远游。文字岂劳诸子重，风尘多幸故人忧。数程山路长侵夜，千里家书动隔秋。起凭栏干各垂泪，又驱羸马向东州。
竹林寺别友人::许浑::骚人吟罢起乡愁，暗觉年华似水流。花满谢城伤共别，蝉鸣萧寺喜同游。前山月落杉松晚，深夜风清枕簟秋。明日分襟又何处，江南江北路悠悠。
送处士武君归章洪山居::许浑::形影无群消息沈，登闻三击血沾襟。皇纲一日开冤气，青史千年重壮心。却望乌台春树老，独归蜗舍暮云深。他时纵有征书至，雪满空山不可寻。
题义女亭::许浑::身没兰闺道日明，郭南寻得旧池亭。诗人愁立暮山碧，贾客怨离秋草青。四望月沈疑掩镜，两檐花动认收屏。至今乡里风犹在，借问谁传义女铭。
吴门送振武李从事::许浑::晚促离筵醉玉缸，伊州一曲泪双双。欲携刀笔从新幕，更宿烟霞别旧窗。胡马近秋侵紫塞，吴帆乘月下清江。嫖姚若许传书檄，坐筑三城看受降。
郊居春日有怀府中诸公幷柬王兵曹::许浑::欲学渔翁钓艇新，濯缨犹惜九衢尘。花前更谢依刘客，雪后空怀访戴人。僧舍覆碁消白日，市楼赊酒过青春。一山桃杏同时发，谁似东风不厌贫。
同韦少尹伤故卫尉李少卿::许浑::客醉更长乐未穷，似知身世一宵空。香街宝马嘶残月，暖阁佳人哭晓风。未卷绣筵朱阁上，已开尘席画屏中。何须更赋山阳笛，寒月沈西水向东。
舟行早发庐陵郡郭寄滕郎中::许浑::楚客停桡太守知，露凝丹叶自秋悲。蟹螯只恐相如渴，鲈鲙应防曼倩饥。风卷曙云飘角远，雨昏寒浪挂帆迟。离心更羡高斋夕，巫峡花深醉玉卮。
闻边将刘皋无辜受戮::许浑::外监多假帝王尊，威胁偏裨势不存。才许誓心安玉垒，已伤传首动金门。三千客里宁无义，五百人中必有恩。却赖汉庭多烈士，至今犹自伏蒲轮。
送薛秀才南游::许浑::姑苏城外柳初凋，同上江楼更寂寥。遶壁旧诗尘漠漠，对窗寒竹雨潇潇。怜君别路随秋雁，尽我离觞任晚潮。从此草玄应有处，白云青嶂一相招。
夜归孤山寺却寄卢郎中::许浑::青山有志路犹赊，心在琴书自忆家。醉别庾楼山色晓，夜归萧寺月光斜。落帆露湿回塘柳，别院风惊满地花。他日此身须报德，莫言空爱旧烟霞。
赠桐庐房明府先辈::许浑::帝城春榜谪灵仙，四海声华二十年。阙下书功无后辈，卷中文字掩前贤。官闲每喜江山静，道在宁忧雨露偏。自笑小儒非一鹗，亦趋门屏冀相怜。
甘露寺感事贻同志::许浑::云蔽长安路更赊，独随渔艇老天涯。青山尽日寻黄绢，沧海经年梦绛纱。雪愤有期心自壮，报恩无处髪先华。东堂旧侣勤书剑，同出膺门是一家。
泛溪夜回寄道玄上人::许浑::南郭烟光异世间，碧桃红杏水潺潺。猿来近岭猕猴散，鱼下深潭翡翠闲。犹阻晚风停桂檝，欲乘春月访松关。几回策杖终难去，洞口云归不见山。
客至::许浑::得路逢津更俊才，可怜鞍马照春来。残花几日小斋闭，大笑一声幽抱开。袖拂碧溪寒缭绕，冠欹红树晚徘徊。相逢少别更堪恨，何必秋风江上台。
经李给事旧居::许浑::归作儒翁出致君，故山谁复有遗文。汉庭使气摧张禹，楚国怀忧送范云。枫叶暗时迷旧宅，芳花落处认荒坟。朱弦一奏沈湘怨，风起寒波日欲曛。
新兴道中::许浑::芙蓉村步失官金，折狱无功不可寻。初挂海帆逢岁暮，却开山馆值春深。波浑未辨鱼龙迹，雾暗宁知蚌鹬心。夜榜归舟望渔火，一溪风雨两岩阴。
卧病::许浑::寒窗灯尽月斜晖，珮马朝天独掩扉。清露已凋秦塞柳，白云空长越山薇。病中送客难为别，梦里还家不当归。惟有寄书书未得，卧闻燕雁向南飞。
残雪::许浑::忆昨新春霰雪飞，堦前檐上鬬寒姿。狂风送在竹深处，隔日未消花发时。轻压嫩蔬旁出土，冷冲幽鸟别寻枝。晚来又喜登楼见，一曲高歌和者谁。
和常秀才寄简归州郑使君借猿::许浑::谢守携猿东路长，袅藤穿竹似潇湘。碧山初鸣啸秋月，红树生寒啼晓霜。陌上楚人皆驻马，里中巴客半归乡。心知欲借南游侣，未到三声恐断肠。
送人之任邛州::许浑::绿发监州丹府归，还家乐事我先知。群童竹马交迎日，二老兰觞初见时。黄卷新书芸委积，青山旧路菊离披。亨衢自有横飞势，便到西垣视训辞。
和河南杨少尹奉陪薛司空石笋诗::许浑::暖溪寒井碧岩前，谢傅宾朋盛绮筵。云断石峰高并笋，日临山势远开莲。闲留幢节低春水，醉拥笙歌出暮烟。闻道诗成归已夕，柳风花露月初圆。
献鄜坊丘常侍::许浑::诏选将军护北戎，身骑白马臂彤弓。柳营远识金貂贵，榆塞遥知玉帐雄。秋槛鼓鼙惊朔雪，晓阶旗纛起边风。蓬莱每望平安火，应奏班超定远功。
和崔大夫新广北楼登眺::许浑::北望高楼夏亦寒，山重水阔接长安。修梁暗换丹楹小，疏牖全开彩槛宽。风卷浮云披睥睨，露凉明月坠阑干。庾公恋阙怀乡处，目送归帆下远滩。
送客自两河归江南::许浑::两河庶事已堪伤，南客秋归路更长。台畔古松悲魏帝，苑边修竹吊梁王。山行露变茱萸色，水宿风披菡萏香。遥羡落帆逢旧友，绿蛾青鬓醉横塘。
题陆侍御林亭::许浑::野水通池石叠台，五营无事隐雄才。松斋下马书千卷，兰舫逢人酒一杯。寒树雪晴红艳吐，远山云晓翠光来。定知别后无多日，海柳江花次第开。
泊蒜山津闻东林寺光仪上人物故::许浑::云斋曾宿借方袍，因说浮生大梦劳。言下是非齐虎尾，宿来荣辱比鸿毛。孤舟千棹水犹阔，寒殿一灯夜更高。明日东林有谁在，不堪秋磬拂烟涛。
春日思旧游寄南徐从事刘三复::许浑::风暖曲江花半开，忽思京口共衔杯。湘潭云尽暮山出，巴蜀雪消春水来。怀玉尚悲迷楚塞，捧金犹羡乐燕台。蓟门高处极归思，陇雁北飞双燕回。
郊园秋日寄洛中友人::许浑::楚水西来天际流，感时伤别思悠悠。一尊酒尽青山莫，万里书回碧树秋。日落远波惊宿雁，风吹轻浪起眠鸥。嵩阳亲友如相问，潘岳闲居欲白头。
送杜秀才归桂林::许浑::桂州南去与谁同，处处山连水自通。两岸晓霞千里草，半帆斜日一江风。瘴雨欲来枫树黑，火云初起荔枝红。愁君路远销年月，莫滞三湘五岭中。
春雨舟中次和横江裴使君见迎李赵二秀才同来因书四韵兼寄江南::许浑::芳草渡头微雨时，万株杨柳拂波垂。蒲根水暖雁初落，梅径香寒蜂未知。词客倚风吹暗淡，使君回马湿旌旗。江南仲蔚多情调，怅望青云几首诗。
东陵赴京道病东归寓居开元寺寄卢员外宋魏二先辈::许浑::西风吹雨雁初时，病寄僧斋罢献书。万里咸秦劳我马，四邻松桂忆吾庐。沧洲有约心还静，青汉无媒迹自疏。不是醉眠愁不散，莫言琴酒学相如。
闻开江宋相公申锡下世二首 一::许浑::权门阴奏夺移才，驲骑如星堕峡来。鼌氏有恩忠作祸，贾生无罪直为灾。贞魂误向崇山殁，冤气疑从汩水回。毕竟功成何处是，五湖云月一帆开。
闻开江宋相公申锡下世二首 二::许浑::月落湘潭棹不喧，玉杯瑶瑟奠蘋蘩。谁能力制乘时鹤，自取机沈在槛猿。位极乾坤三事贵，谤兴华夏一夫冤。宵衣旰食明天子，日伏青蒲不敢言。
赠所知::许浑::因钓鲈鱼住浙河，挂帆千里亦相过。茅檐夜醉平阶月，兰棹春归拍岸波。湖日似阴鼍鼓响，海云才起蜃楼多。明时又作闲居赋，谁荐东门策四科。
归长安::许浑::三年何处泪汍澜，白帝城边晓角残。非是无心恋巫峡，自缘□臂到长安。黔江水暖还曾饮，楚岫云深不识寒。大抵莫教闻雨后，此时肠断不应难。
经古行宫::许浑::台阁参差倚太阳，年年花发满山香。重门堪锁青春晚，深院垂帘白昼长。草色芊绵侵御路，泉声呜咽绕宫墙。先皇一去无回驾，红粉云鬟空断肠。
秋晚怀茅山石涵村舍::许浑::十亩山田近石涵，村居风俗旧曾谙。帘前白艾惊春燕，篱上青桑待晚蚕。云暖采茶来岭北，月明沽酒过溪南。陵阳秋尽多归思，红树萧萧覆碧潭。
贵游::许浑::朝回佩马早凄凄，年少恩深卫霍齐。斧钺旧威龙塞北，池台新赐凤城西。门通碧树开金锁，楼对青山倚玉梯。南陌行人尽回首，笙歌一曲暮云低。
赠别::许浑::眼前迎送不曾休，相续轮蹄似水流。门外若无南北路，人间应免别离愁。苏秦六印归何日，潘岳双毛去值秋。莫怪分襟衔泪语，十年耕钓忆沧洲。
秋夜与友人宿::许浑::楚国同游过十霜，万重心事几堪伤。蒹葭露白莲塘浅，砧杵夜清河汉凉。云外山川归梦远，天涯岐路客愁长。塞城欲晓闻吹笛，犹卧东轩月满床。
将赴京留赠僧院::许浑::九衢尘土递追攀，马迹轩车日暮间。玄髪尽惊为客换，白头曾见几人闲。空悲浮世云无定，多感流年水不还。谢却从前受恩地，归来依止叩禅关。
寄湘中友人::许浑::莫恋醉乡迷酒杯，流年长怕老年催。西陵水阔鱼难到，南国路遥书未回。匹马计程愁日尽，一蝉何事引秋来。相如已定题桥志，江上无由梦钓台。
江上逢友人::许浑::故国归人酒一杯，暂停兰棹共徘徊。村连三峡暮云起，潮送九江寒雨来。已作相如投赋计，还凭殷浩寄书回。到时若见东篱菊，为问经霜几度开。
金谷怀古::许浑::凄凉遗迹洛川东，浮世荣枯万古同。桃李香销金谷在，绮罗魂断玉楼空。往年人事伤心外，今日风光属梦中。□□□□□□□，□□□□□□□。
经行庐山东林寺::许浑::离魂断续楚江壖，叶坠初红十月天。紫陌事多难数悉，青山长在好闲眠。方趋上国期干禄，未得空堂学坐禅。他岁若教如范蠡，也应须入五湖烟。
途中逢故人话西山读书早曾游览::许浑::西岩曾到读书堂，穿竹行沙十里强。湖上梦余波滟滟，岭头愁断路茫茫。经过事寄烟霞远，名利尘随日月长。莫道少年头不白，君看潘岳几茎霜。
将赴京题陵阳王氏水居::许浑::帘卷平芜接远天，暂宽行役到尊前。是非境里有闲日，荣辱尘中无了年。山簇暮云千野雨，江分秋水九条烟。马蹄不道贪西去，争向一声高树蝉。
寄远::许浑::两叶愁眉愁不开，独含惆怅上层台。碧云空断雁行处，红叶已凋人未来。塞外音书无信息，道傍车马起尘埃。功名待寄凌烟阁，力尽辽城不肯回。
新柳::许浑::无力摇风晓色新，细腰争妒看来频。绿阴未覆长堤水，金穗先迎上苑春。几处伤心怀远路，一枝和日送行尘。东□门外多离别，愁杀朝朝暮暮人。
旅怀作::许浑::促促因吟昼短诗，朝惊秾色暮空枝。无情春色不长久，有限年光多盛衰。往事只应随梦里，劳生何处是闲时。眼前扰扰日一日，暗送白头人不知。
雁::许浑::万里衔芦别故乡，云飞水宿向潇湘。数声孤枕堪垂泪，几处高楼欲断肠。度日翩翩斜避影，临风一一直成行。年年辛苦来衡岳，羽翼摧残陇塞霜。
出关::许浑::朝缨初解佐江滨，麋鹿心知自有群。汉囿猎稀慵献赋，楚山耕早任移文。卧归渔浦月连海，行望凤城花隔云。关吏不须迎马笑，去时无意学终军。
寄房千里博士::许浑::春风白马紫丝缰，正值蚕眠未采桑。五夜有心随暮雨，百年无节待秋霜。重寻绣带朱藤合，更认罗裙碧草长。为报西游减离恨，阮郎才去嫁刘郎。
寄桐江隐者::许浑::潮去潮来洲渚春，山花如绣草如茵。严陵台下桐江水，解钓鲈鱼能几人。
送曾主簿归楚州省觐予亦明日归姑孰::许浑::帆转清淮极鸟飞，落帆应换老莱衣。河亭未醉先惆怅，明日还从此路归。
重别::许浑::泪沿红粉湿罗巾，重系兰舟劝酒频。留却一枝河畔柳，明朝犹有远行人。
湖上::许浑::髣髴欲当三五夕，万蝉清杂乱泉纹。钓鱼船上一尊酒，月出渡头零落云。
夜泊永乐有怀::许浑::莲渚愁红荡碧波，吴娃齐唱采莲歌。横塘一别已千里，芦苇萧萧风雨多。
宿水合::许浑::野客从来不解愁，等闲乘月海西头。未知南陌谁家子，夜半吹笙入水楼。
谢亭送别::许浑::劳歌一曲解行舟，红叶青山水急流。日暮酒醒人已远，满天风雨下西楼。
酬李当::许浑::知有瑶华手自开，巴人虚唱懒封回。山阴一夜满溪雪，借问扁舟来不来。
蝉::许浑::噪柳鸣槐晚未休，不知何事爱悲秋。朱门大有长吟处，刚傍愁人又送愁。
夜过松江渡寄友人::许浑::清露白云明月天，与君齐棹木兰船。南湖风雨一相失，夜泊横塘心渺然。
守风淮阴::许浑::遥见江阴夜渔客，因思京口钓鱼时。一潭明月万株柳，自去自来人不知。
亡题::许浑::商岭采芝寻四老，紫阳收术访三茅。欲求不死长生诀，骨里无仙不肯教。
送杨发东归::许浑::红花半落燕于飞，同客长安今独归。一纸乡书报兄弟，还家羞著别时衣。
寄宋邧::许浑::朱槛烟霜夜坐劳，美人南国旧同袍。山长水远无消息，瑶瑟一弹秋月高。
题四老庙二首 一::许浑::峨峨商岭采芝人，雪顶霜髯虎豹茵。山酒一卮歌一曲，汉家天子忌功臣。
题四老庙二首 二::许浑::避秦安汉出蓝关，松桂花阴满旧山。自是无人有归意，白云常在水潺潺。
夏日寄江上亲友::许浑::雨过前山日未斜，清蝉嘒嘒落槐花。车轮南北已无限，江上故人才到家。
下第怀友人::许浑::独掩衡门花盛时，一封书信缓归期。南宗更有潇湘客，夜夜月明闻竹枝。
客有卜居不遂薄游汧陇因题::许浑::海燕西飞白日斜，天门遥望五侯家。楼台深锁无人到，落尽春风第一花。
陈宫怨二首 一::许浑::风暖江城白日迟，昔人遗事后人悲。草生宫阙国无主，玉树后庭花为谁。
陈宫怨二首 二::许浑::地雄山险水悠悠，不信隋兵到石头。玉树后庭花一曲，与君同上景阳楼。
经故太尉段公庙::许浑::静想追兵缓翠华，古碑荒庙闭松花。纪生不向荥阳死，争有山河属汉家。
途经秦始皇墓::许浑::龙盘虎踞树层层，势入浮云亦是崩。一种青山秋草里，路人唯拜汉文陵。
游楞伽寺::许浑::碧烟秋寺泛潮来，水浸城根古堞摧。尽日伤心人不见，石榴花满旧琴台。
缑山庙::许浑::王子吹箫月满台，玉箫清转鹤裴回。曲终飞去不知处，山下碧桃春自开。
送薛先辈入关::许浑::一卮春酒送离歌，花落敬亭芳草多。欲问归期已深醉，只应孤梦绕关河。
鸿沟::许浑::相持未定各为君，秦政山河此地分。力尽乌江千载后，古沟芳草起寒云。
韩信庙::许浑::朝言云梦暮南巡，已为功名少退身。尽握兵权犹不得，更将心计托何人。
过湘妃庙::许浑::古木苍山掩翠娥，月明南浦起微波。九疑望断几千载，斑竹泪痕今更多。
寄云际寺敬上人::许浑::万山秋雨水萦回，红叶多从紫阁来。云冷竹斋禅衲薄，已应飞锡过天台。
秋思::许浑::琪树西风枕簟秋，楚云湘水忆同游。高歌一曲掩明镜，昨日少年今白头。
送宋处士归山::许浑::卖药修琴归去迟，山风吹尽桂花枝。世间甲子须臾事，逢著仙人莫看棋。
听琵琶::许浑::欲写明妃万里情，紫槽红拨夜丁丁。胡沙望尽汉宫远，月落天山闻一声。
秦楼曲::许浑::秦女梦余仙路遥，月窗风簟夜迢迢。潘郎翠凤双飞去，三十六宫闻玉箫。
旌儒庙::许浑::寒陌阴风万古悲，儒冠相枕死秦时。庙前亦有商山路，不学老翁歌紫芝。
览故人题僧院诗::许浑::高阁清吟寄远公，四时云月一篇中。今来借问独何处，日暮槿花零落风。
楚宫怨二首 一::许浑::十二山晴花尽开，楚宫双阙对阳台。细腰争舞君沈醉，白日秦兵天上来。
楚宫怨二首 二::许浑::猎骑秋来在内稀，渚宫云雨湿龙衣。腾腾战鼓动城阙，江畔射麋殊未归。
听唱山鹧鸪::许浑::金谷歌传第一流，鹧鸪清怨碧烟愁。夜来省得曾闻处，万里月明湘水秋。
晨起西楼::许浑::留情深处驻横波，敛翠凝红一曲歌。明月下楼人未散，共愁三径是天河。
酬江西卢端公蓝口阻风见寄之什::许浑::又携刀笔泛膺舟，蓝口风高桂檝留。还似郢中歌一曲，夜来春雪照西楼。
赠何处士::许浑::东别茅峰北去秦，梅仙书里说真人。白头主印青山下，虽遇唐生不敢亲。
鹭鸶::许浑::西风澹澹水悠悠，雪点丝飘带雨愁。何限归心倚前合，绿蒲红蓼练塘秋。
学仙二首 一::许浑::汉武迎仙紫禁秋，玉笙瑶瑟祀昆丘。年年望断无消息，空闭重城十二楼。
学仙二首 二::许浑::心期仙诀意无穷，采画云车起寿宫。闻有三山未知处，茂陵松柏满西风。
酬康州韦侍御同年::许浑::桂楫美人歌木兰，西风袅袅露溥溥。夜长曲尽意不尽，月在清湘洲渚寒。
紫藤::许浑::绿蔓秾阴紫袖低，客来留坐小堂西。醉中掩瑟无人会，家近江南罨画溪。
宿咸宜观::许浑::羽袖飘飘杳夜风，翠幢归殿玉坛空。步虚声尽天未晓，露压桃花月满宫。
金谷园::许浑::三惑沈身是此园，古藤荒草野禽喧。二十四友一朝尽，爱妾坠楼何足言。
送崔珦入朝::许浑::书剑功迟白发新，强登萧寺送归秦。月斜松桂倚高阁，明夜江南江北人。
病中和大夫玩江月::许浑::江上悬光海上生，仙舟迢遰绕军营。高歌一曲同筵醉，却是刘桢坐到明。
读戾太子传::许浑::佞臣巫蛊已相疑，身没湖边筑望思。今日更归何处是，年年芳草上台基。
酬对雪见寄::许浑::飞度龙山下远空，拂檐萦竹昼蒙蒙。知君吟罢意无限，曾听玉堂歌北风。
王可封临终::许浑::十世为儒少子孙，一生长负信陵恩。今朝埋骨寒山下，为报慈亲休倚门。
僧院影堂::许浑::香销云凝旧僧家，僧刹残灯壁半斜。日暮松烟空漠漠，秋风吹破妙莲华。
记梦::许浑::晓入瑶台露气清，座中唯有许飞琼。尘心未尽俗缘在，十里下山空月明。
三十六湾::许浑::缥缈临风思美人，荻花枫叶带离声。夜深吹笛移船去，三十六湾秋月明。
越中::许浑::石城花暖鹧鸪飞，征客春帆秋不归。犹自保郎心似石，绫梭夜夜织寒衣。
锦瑟::李商隐::锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。沧海月明珠有泪，蓝田日暖玉生烟。此情可待成追忆，只是当时已惘然。
重过圣女祠::李商隐::白石岩扉碧藓滋，上清沦谪得归迟。一春梦雨常飘瓦，尽日灵风不满旗。萼绿华来无定所，杜兰香去未移时。玉郎会此通仙籍，忆向天阶问紫芝。
题僧壁::李商隐::舍生求道有前踪，乞脑剜身结愿重。大去便应欺粟颗，小来兼可隐针锋。蚌胎未满思新桂，琥珀初成忆旧松。若信贝多真实语，三生同听一楼钟。
霜月::李商隐::初闻征雁已无蝉，百尺楼高水接天。青女素娥俱耐冷，月中霜里鬬婵娟。
人欲::李商隐::人欲天从竟不疑，莫言圆盖便无私。秦中已久乌头白，却是君王未备知。
华山题王母祠::李商隐::莲华峰下锁雕梁，此去瑶池地共长。好为麻姑到东海，劝栽黄竹莫栽桑。
华清宫::李商隐::华清恩幸古无伦，犹恐蛾眉不胜人。未免被他褒女笑，只教天子暂蒙尘。
潭州::李商隐::潭州官舍暮楼空，今古无端入望中。湘泪浅深滋竹色，楚歌重叠怨兰丛。陶公战舰空滩雨，贾傅承尘破庙风。目断故园人不至，松醪一醉与谁同。
赠刘司户::李商隐::江风吹浪动云根，重碇危樯白日昏。已断燕鸿初起势，更惊骚客后归魂。汉廷急诏谁先入，楚路高歌自欲翻。万里相逢欢复泣，凤巢西隔九重门。
北齐二首 一::李商隐::一笑相倾国便亡，何劳荆棘始堪伤。小怜玉体横陈夜，已报周师入晋阳。
北齐二首 二::李商隐::巧笑知堪敌万几，倾城最在著戎衣。晋阳已陷休回顾，更请君王猎一围。
南朝::李商隐::玄武湖中玉漏催，鸡鸣埭口绣襦回。谁言琼树朝朝见，不及金莲步步来。敌国军营漂木柹，前朝神庙锁烟煤。满宫学士皆颜色，江令当年只费才。
复京::李商隐::虏骑胡兵一战摧，万灵回首贺轩台。天教李令心如日，可要昭陵石马来。
浑河中::李商隐::九庙无尘八马回，奉天城垒长春苔。咸阳原上英雄骨，半向君家养马来。
咸阳::李商隐::咸阳宫阙郁嵯峨，六国楼台艳绮罗。自是当时天帝醉，不关秦地有山河。
同崔八诣药山访融禅师::李商隐::共受征南不次恩，报恩惟是有忘言。岩花涧草西林路，未见高僧只见猿。
送崔珏往西川::李商隐::年少因何有旅愁，欲为东下更西游。一条雪浪吼巫峡，千里火云烧益州。卜肆至今多寂寞，酒垆从古擅风流。浣花笺纸桃花色，好好题诗咏玉钩。
夜雨寄北::李商隐::君问归期未有期，巴山夜雨涨秋池。何当共剪西窗烛，却话巴山夜雨时。
石榴::李商隐::榴枝婀娜榴实繁，榴膜轻明榴子鲜。可羡瑶池碧桃树，碧桃红颊一千年。
饮席戏赠同舍::李商隐::洞中屐响省分携，不是花迷客自迷。珠树重行怜翡翠，玉楼双舞羡鹍鸡。兰回旧蘂缘屏绿，椒缀新香和壁泥。唱尽阳关无限叠，半杯松叶冻颇黎。
初起::李商隐::想像咸池日欲光，五更钟后更回肠。三年苦雾巴江水，不为离人照屋梁。
柳::李商隐::柳映江潭底有情，望中频遣客心惊。巴雷隐隐千山外，更作章台走马声。
令狐八拾遗见招送裴十四归华州::李商隐::二十中郎未足希，骊驹先自有光辉。兰亭䜩罢方回去，雪夜诗成道韫归。汉苑风烟吹客梦，云台洞穴接郊扉。嗟予久抱临邛渴，便欲因君问钓矶。
宿骆氏亭寄怀崔雍衮::李商隐::竹坞无尘水槛清，相思迢递隔重城。秋阴不散霜飞晚，留得枯荷听雨声。
梦泽::李商隐::梦泽悲风动白茅，楚王葬尽满城娇。未知歌舞能多少，虚减宫厨为细腰。
赠歌妓二首 一::李商隐::水精如意玉连环，下蔡城危莫破颜。红绽樱桃含白雪，断肠声里唱阳关。
赠歌妓二首 二::李商隐::白日相思可奈何，严城清夜断经过。只知解道春来瘦，不道春来独自多。
谢书::李商隐::微意何曾有一毫，空携笔砚奉龙韬。自蒙半夜传衣后，不羡王祥得佩刀。
寄令狐学士::李商隐::秘殿崔嵬拂彩霓，曹司今在殿东西。赓歌太液翻黄鹄，从猎陈仓获碧鸡。晓饮岂知金掌迥，夜吟应讶玉绳低。钧天虽许人间听，阊阖门多梦自迷。
七月二十八日夜与王郑二秀才听雨后梦作::李商隐::初梦龙宫宝焰然，瑞霞明丽满晴天。旋成醉倚蓬莱树，有个仙人拍我肩。少顷远闻吹细管，闻声不见隔飞烟。逡巡又过潇湘雨，雨打湘灵五十弦。瞥见冯夷殊怅望，鲛绡休卖海为田。亦逢毛女无憀极，龙伯擎将华岳莲。恍惚无倪明又暗，低迷不已断还连。觉来正是平阶雨，独背寒灯枕手眠。
寄令狐郎中::李商隐::嵩云秦树久离居，双鲤迢迢一纸书。休问梁园旧宾客，茂陵秋雨病相如。
漫成三首 一::李商隐::不妨何范尽诗家，未解当年重物华。远把龙山千里雪，将来拟并洛阳花。
无题::李商隐::白道萦回入暮霞，斑骓嘶断七香车。春风自共何人笑，枉破阳城十万家。
哭刘蕡::李商隐::上帝深宫闭九阍，巫咸不下问衔冤。广陵别后春涛隔，湓浦书来秋雨翻。只有安仁能作诔，何曾宋玉解招魂。平生风义兼师友，不敢同君哭寝门。
杜司勋::李商隐::高楼风雨感斯文，短翼差池不及群。刻意伤春复伤别，人间惟有杜司勋。
荆门西下::李商隐::一夕南风一叶危，荆云回望夏云时。人生岂得轻离别，天意何曾忌崄巇。骨肉书题安绝徼，蕙兰蹊径失佳期。洞庭湖阔蛟龙恶，却羡杨朱泣路岐。
少年::李商隐::外戚平羌第一功，生年二十有重封。直登宣室螭头上，横过干泉豹尾中。别馆觉来云雨梦，后门归去蕙兰丛。灞陵夜猎随田窦，不识寒郊自转蓬。
药转::李商隐::郁金堂北画楼东，换骨神方上药通。露气暗连青桂苑，风声偏猎紫兰丛。长筹未必输孙皓，香枣何劳问石崇。忆事怀人兼得句，翠衾归卧绣帘中。
岳阳楼::李商隐::欲为平生一散愁，洞庭湖上岳阳楼。可怜万里堪乘兴，枉是蛟龙解覆舟。
寄成都高苗二从事::李商隐::家近红蕖曲水滨，全家罗袜起秋尘。莫将越客千丝网，网得西施别赠人。
岳阳楼::李商隐::汉水方城带百蛮，四邻谁道乱周班。如何一梦高唐雨，自此无心入武关。
杜工部蜀中离席::李商隐::人生何处不离群，世路干戈惜暂分。雪岭未归天外使，松州犹驻殿前军。座中醉客延醒客，江上晴云杂雨云。美酒成都堪送老，当垆仍是卓文君。
隋宫::李商隐::紫泉宫殿锁烟霞，欲取芜城作帝家。玉玺不缘归日角，锦帆应是到天涯。于今腐草无萤火，终古垂杨有暮鸦。地下若逢陈后主，岂宜重问后庭花。
二月二日::李商隐::二月二日江上行，东风日暖闻吹笙。花须柳眼各无赖，紫蝶黄蜂俱有情。万里忆归元亮井，三年从事亚夫营。新滩莫悟游人意，更作风檐夜雨声。
筹笔驿::李商隐::猿鸟犹疑畏简书，风云常为护储胥。徒令上将挥神笔，终见降王走传车。管乐有才终不忝，关张无命欲何如。他年锦里经祠庙，梁父吟成恨有余。
屏风::李商隐::六曲连环接翠帷，高楼半夜酒醒时。掩灯遮雾密如此，雨落月明俱不知。
春日::李商隐::欲入卢家白玉堂，新春催破舞衣裳。蝶衔红蘂蜂衔粉，共助青楼一日忙。
即日::李商隐::一岁林花即日休，江间亭下怅淹留。重吟细把真无奈，已落犹开未放愁。山色正来衔小苑，春阴只欲傍高楼。金鞍忽散银壶漏，更醉谁家白玉钩。
咏史::李商隐::历览前贤国与家，成由勤俭破由奢。何须琥珀方为枕，岂得真珠始是车。运去不逢青海马，力穷难拔蜀山蛇。几人曾预南薰曲，终古苍梧哭翠华。
赠白道者::李商隐::十二楼前再拜辞，灵风正满碧桃枝。壶中若是有天地，又向壶中伤别离。
无题二首 一::李商隐::昨夜星辰昨夜风，画楼西畔桂堂东。身无彩凤双飞翼，心有灵犀一点通。隔座送钩春酒暖，分曹射覆蜡灯红。嗟余听鼓应官去，走马兰台类断蓬。
无题二首 二::李商隐::闻到阊门萼绿华，昔年相望抵天涯。岂知一夜秦楼客，偷看吴王苑内花。
汉宫词::李商隐::青雀西飞竟未回，君王长在集灵台。侍臣最有相如渴，不赐金茎露一杯。
无题四首 一::李商隐::来是空言去绝踪，月斜楼上五更钟。梦为远别啼难唤，书被催成墨未浓。蜡照半笼金翡翠，麝熏微度绣芙蓉。刘郎已恨蓬山远，更隔蓬山一万重。
无题四首 二::李商隐::飒飒东风细雨来，芙蓉塘外有轻雷。金蟾啮鏁烧香入，玉虎牵丝汲井回。贾氏窥帘韩掾少，宓妃留枕魏王才。春心莫共花争发，一寸相思一寸灰。
无题四首 四::李商隐::何处哀筝随急管，樱花永巷垂杨岸。东家老女嫁不售，白日当天三月半。溧阳公主年十四，清明暖后同墙看。归来展转到五更，梁间燕子闻长叹。
赴职梓潼留别畏之员外同年::李商隐::佳兆联翩遇凤凰，雕文羽帐紫金床。桂花香处同高第，柿叶翻时独悼亡。乌鹊失栖长不定，鸳鸯何事自相将。京华庸蜀三千里，送到咸阳见夕阳。
蝶三首 二::李商隐::长眉画了绣帘开，碧玉行收白玉台。为问翠钗钗上凤，不知香颈为谁回。
蝶三首 三::李商隐::寿阳公主嫁时妆，八字宫眉捧额黄。见我佯羞频照影，不知身属冶游郎。
王十二兄与畏之员外相访见招小饮时予以悼亡日近不去因寄::李商隐::谢傅门庭旧末行，今朝歌管属檀郎。更无人处帘垂地，欲拂尘时簟竟床。嵇氏幼男犹可悯，左家娇女岂能忘。秋霖腹疾俱难遣，万里西风夜正长。
隋宫::李商隐::乘兴南游不戒严，九重谁省谏书函。春风举国裁宫锦，半作障泥半作帆。
曲池::李商隐::日下繁香不自持，月中流艳与谁期。迎忧急鼓疏钟断，分隔休灯灭烛时。张盖欲判江滟滟，回头更望柳丝丝。从来此地黄昏散，未信河梁是别离。
代应二首 一::李商隐::沟水分流西复东，九秋霜月五更风。离鸾别凤今何在，十二玉楼空更空。
席上作::李商隐::淡云轻雨拂高唐，玉殿秋来夜正长。料得也应怜宋玉，一生惟事楚襄王。
访隐者不遇成二绝 一::李商隐::秋水悠悠浸墅扉，梦中来数觉来稀。玄蝉去尽叶黄落，一树冬青人未归。
访隐者不遇成二绝 二::李商隐::城郭休过识者稀，哀猿啼处有柴扉。沧江白日樵渔路，日暮归来雨满衣。
破镜::李商隐::玉匣清光不复持，菱花散乱月轮亏。秦台一照山鸡后，便是孤鸾罢舞时。
无题::李商隐::紫府仙人号宝灯，云浆未饮结成冰。如何雪月交光夜，更在瑶台十二层。
赠庾十二朱版::李商隐::固漆投胶不可开，赠君珍重抵琼瑰。君王晓坐金銮殿，只待相如草诏来。
柳::李商隐::曾逐东风拂舞筵，乐游春苑断肠天。如何肯到清秋日，已带斜阳又带蝉。
三月十日流杯亭::李商隐::身属中军少得归，木兰花尽失春期。偷随柳絮到城外，行过水西闻子规。
过招国李家南园二首 一::李商隐::潘岳无妻客为愁，新人来坐旧妆楼。春风犹自疑联句，雪絮相和飞不休。
过招国李家南园二首 二::李商隐::长亭岁尽雪如波，此去秦关路几多。惟有梦中相近分，卧来无睡欲如何。
留赠畏之 一::李商隐::清时无事奏明光，不遣当关报早霜。中禁词臣寻引领，左川归客自回肠。郎君下笔惊鹦鹉，侍女吹笙弄凤凰。空寄大罗天上事，众仙同日咏霓裳。
留赠畏之 二::李商隐::待得郎来月已低，寒暄不道醉如泥。五更又欲向何处，骑马出门乌夜啼。
留赠畏之 三::李商隐::户外重阴黯不开，含羞迎夜复临台。潇湘浪上有烟景，安得好风吹汝来。
为有::李商隐::为有云屏无限娇，凤城寒尽怕春宵。无端嫁得金龟婿，辜负香衾事早朝。
无题::李商隐::相见时难别亦难，东风无力百花残。春蚕到死丝方尽，蜡炬成灰泪始干。晓镜但愁云鬓改，夜吟应觉月光寒。蓬山此去无多路，青鸟殷勤为探看。
碧城三首 一::李商隐::碧城十二曲阑干，犀辟尘埃玉辟寒。阆苑有书多附鹤，女床无树不栖鸾。星沉海底当窗见，雨过河源隔座看。若是晓珠明又定，一生长树水晶盘。
碧城三首 二::李商隐::对影闻声已可怜，玉池荷叶正田田。不逢萧史休回首，莫见洪崖又拍肩。紫凤放娇衔楚佩，赤鳞狂舞拨湘弦。鄂君怅望舟中夜，绣被焚香独自眠。
碧城三首 三::李商隐::七夕来时先有期，洞房帘箔至今垂。玉轮顾兔初生魄，铁网珊瑚未有枝。检与神方教驻景，收将凤纸写相思。武皇内传分明在，莫道人间总不知。
对雪二首 一::李商隐::寒气先侵玉女扉，清光旋透省郎闱。梅花大庾岭头发，柳絮章台街里飞。欲舞定随曹植马，有情应湿谢庄衣。龙山万里无多远，留待行人二月归。
对雪二首 二::李商隐::旋扑珠帘过粉墙，轻于柳絮重于霜。已随江令夸琼树，又入卢家妒玉堂。侵夜可能争桂魄，忍寒应欲试梅妆。关河冻合东西路，肠断斑骓送陆郎。
蜂::李商隐::小苑华池烂熳通，后门前槛思无穷。宓妃腰细才胜露，赵后身轻欲倚风。红壁寂寥崖蜜尽，碧帘迢遰雾巢空。青陵粉碟休离恨，长定相逢二月中。
公子::李商隐::外戚封侯自有恩，平明通籍九华门。金唐公主年应小，二十君王未许婚。
赋得鸡::李商隐::稻粱犹足活诸雏，妒敌专场好自娱。可要五更惊晓梦，不辞风雪为阳乌。
明神::李商隐::明神司过岂令冤，暗室由来有祸门。莫为无人欺一物，他时须虑石能言。
辛未七夕::李商隐::恐是仙家好别离，故教迢遰作佳期。由来碧落银河畔，可要金风玉露时。清漏渐移相望久，微云未接过来迟。岂能无意酬乌鹊，惟与蜘蛛乞巧丝。
壬申闰秋题赠鸟鹊::李商隐::绕树无衣月正高，邺城新泪溅云袍。几年始得逢秋闰，两度填河莫告劳。
端居::李商隐::远书归梦两悠悠，只有空床敌素秋。堦下青苔与红树，雨中寥落月中愁。
夜半::李商隐::三更三点万家眠，露欲为霜月堕烟。鬬鼠上堂蝙蝠出，玉琴时动倚窗弦。
玉山::李商隐::玉山高与阆风齐，玉水清流不贮泥。何处更求回日驭，此中兼有上天梯。珠容百斛龙休睡，桐拂千寻凤要栖。闻道神仙有才子，赤箫吹罢好相携。
牡丹::李商隐::锦帏初卷卫夫人，绣被犹堆越鄂君。垂手乱翻雕玉佩，招腰争舞郁金裙。石家蜡烛何曾剪，荀令香炉可待熏。我是梦中传彩笔，欲书花叶寄朝云。
饮席代官妓赠两从事::李商隐::新人桥上著春衫，旧主江边侧帽檐。愿得化为红绶带，许教双凤一时衔。
代魏宫私赠::李商隐::来时西馆阻佳期，去后漳河隔梦思。知有宓妃无限意，春松秋菊可同时。
代元城吴令暗为荅::李商隐::背阙归藩路欲分，水边风日半西曛。荆王枕上原无梦，莫枉阳台一片云。
咏史::李商隐::北湖南埭水漫漫，一片降旗百尺竿。
一片::李商隐::一片非烟隔九枝，蓬峦仙仗俨云旗。天泉水暖龙吟细，露畹春多凤舞迟。榆荚散来星斗转，桂花寻去月轮移。人间桑海朝朝变，莫遣佳期更后期。
日射::李商隐::日射纱窗风撼扉，香罗拭手春事违。回廊四合掩寂寞，碧鹦鹉对红蔷薇。
题鹅::李商隐::眠沙卧水自成群，曲岸残阳极浦云。那解将心怜孔翠，羁雌长共故雄分。
华清宫::李商隐::朝元阁迥羽衣新，首按昭阳第一人。当日不来高处舞，可能天下有胡尘。
梓潼望长卿山至巴西复怀谯秀::李商隐::梓潼不见马相如，更欲南行问酒垆。行到巴西觅谯秀，巴西惟是有寒芜。
齐宫词::李商隐::永寿兵来夜不扃，金莲无复印中庭。梁台歌管三更罢，犹自风摇九子铃。
青陵台::李商隐::青陵台畔日光斜，万古贞魂倚暮霞。莫讶韩凭为蛱蝶，等闲飞上别枝花。
东还::李商隐::自有仙才自不知，十年长梦采华芝。秋风动地黄云暮，归去嵩阳寻旧师。
酬崔八早梅有赠兼示之作::李商隐::知访寒梅过野塘，久留金勒为回肠。谢郎衣袖初翻雪，荀令熏炉更换香。何处拂胸资蝶粉，几时涂额藉蜂黄。维摩一室虽多病，亦要天花作道场。
蜀桐::李商隐::玉垒高桐拂玉绳，上含非雾下含冰。枉教紫凤无栖处，斵作秋琴弹坏陵。
汉宫::李商隐::通灵夜醮达清晨，承露盘晞甲帐春。王母不来方朔去，更须重见李夫人。
江东::李商隐::惊鱼拨刺燕翩翾，独自江东上钓船。今日春光太漂荡，谢家轻絮沈郎钱。
读任彦升碑::李商隐::任昉当年有美名，可怜才调最纵横。梁台初建应惆怅，不得萧公作骑兵。
五松驿::李商隐::独下长亭念过秦，五松不见见舆薪。只应既斩斯高后，寻被樵人用斧斤。
灞岸::李商隐::山东今岁点行频，几处冤魂哭虏尘。灞水桥边倚华表，平时二月有东巡。
送臻师二首 一::李商隐::昔去灵山非拂席，今来沧海欲求珠。楞伽顶上清凉池，善眼仙人忆我无。
送臻师二首 二::李商隐::苦海迷途去未因，东方过此几微尘。何当百亿莲花上，一一莲花见佛身。
七夕::李商隐::鸾扇斜分凤幄开，星桥横过鹊飞回。争将世上无期别，换得年年一度来。
马嵬二首 一::李商隐::冀马燕犀动地来，自埋红粉自成灰。君王若道能倾国，玉辇何由过马嵬。
马嵬二首 二::李商隐::海外徒闻更九州，他生未卜此生休。空闻虎旅传宵柝，无复鸡人报晓筹。此日六军同驻马，当时七夕笑牵牛。如何四纪为天子，不及卢家有莫愁。
可叹::李商隐::幸会东城宴未回，年华忧共水相催。梁家宅里秦宫入，赵后楼中赤凤来。冰簟且眠金镂枕，琼筵不醉玉交杯。宓妃愁坐芝田馆，用尽陈王八斗才。
望喜驿别嘉陵江水二绝 一::李商隐::嘉陵江水此东流，望喜楼中忆阆州。若到阆中还赴海，阆州应更有高楼。
望喜驿别嘉陵江水二绝 二::李商隐::千里嘉陵江水色，含烟带月碧于蓝。今朝相送东流后，犹自驱车更向南。
富平少侯::李商隐::七国三边未到忧，十三身袭富平候。不收金弹抛林外，却惜银床在井头。彩树转灯珠错落，绣檀回枕玉雕锼。当关不报侵晨客，新得佳人字莫愁。
赠宇文中丞::李商隐::欲构中天正急材，自缘烟水恋平台。人间只有嵇延祖，最望山公启事来。
闺情::李商隐::红露花房白蜜脾，黄蜂紫蝶两参差。春窗一觉风流梦，却是同袍不得知。
月夕::李商隐::草下阴虫叶上霜，朱栏迢遰压湖光。兔寒蟾冷桂花白，此夜姮娥应断肠。
代应::李商隐::本来银汉是红墙，隔得卢家白玉堂。谁与王昌报消息，尽知三十六鸳鸯。
离亭赋得折杨柳二首 一::李商隐::暂凭樽酒送无憀，莫损愁眉与细腰。人世死前惟有别，春风争拟惜长条。
离亭赋得折杨柳二首 二::李商隐::含烟惹雾每依依，万绪千条拂落晖。为报行人休尽折，半留相送半迎归。
寄永道士::李商隐::共上云山独下迟，阳台白道细如丝。君今并倚三珠树，不记人间落叶时。
华州周大夫宴席::李商隐::郡斋何用酒如泉，饮德先时已醉眠。若共门人推礼分，戴崇争得及彭宣。
荆山::李商隐::压河连华势孱颜，鸟没云归一望间。杨仆移关三百里，可能全是为荆山。
次陕州先寄源从事::李商隐::离思羁愁日欲晡，东周西雍此分涂。回銮佛寺高多少，望尽黄河一曲无。
过郑广文旧居::李商隐::宋玉平生恨有余，远循三楚吊三闾。可怜留着临江宅，异代应教庾信居。
东下三旬苦于风土马上戏作::李商隐::路遶函关东复东，身骑征马逐惊蓬。天池辽阔谁相待，日日虚乘九万风。
莫愁::李商隐::雪中梅下与谁期，梅雪相兼一万枝。若是石城无艇子，莫愁还自有愁时。
梦令狐学士::李商隐::山驿荒凉白竹扉，残灯向晓梦清晖。右银台路雪三尺，凤诏裁成当直归。
涉洛川::李商隐::通谷阳林不见人，我来遗恨古时春。宓妃漫结无穷恨，不为君王杀灌均。
有感::李商隐::中路因循我所长，古来才命两相妨。劝君莫强安蛇足，一盏芳醪不得尝。
宫妓::李商隐::珠箔轻明拂玉墀，披香新殿鬬腰支。不须看尽鱼龙戏，终遣君王怒偃师。
宫辞::李商隐::君恩如水向东流，得宠忧移失宠愁。莫向尊前奏花落，凉风只在殿西头。
代赠二首 一::李商隐::楼上黄昏欲望休，玉梯横绝月中钩。芭蕉不展丁香结，同向春风各自愁。
代赠二首 二::李商隐::东南日出照高楼，楼上离人唱石州。总把春山扫眉黛，不知供得几多愁。
楚吟::李商隐::山上离宫宫上楼，楼前宫畔暮江流。楚天长短黄昏雨，宋玉无愁亦自愁。
瑶池::李商隐::瑶池阿母绮窗开，黄竹歌声动地哀。八骏日行三万里，穆王何事不重来。
柳::李商隐::为有桥边拂面香，何曾自敢占流光。后庭玉树承恩泽，不信年华有断肠。
寄在朝郑曹独孤李四同年::李商隐::昔岁陪游旧迹多，风光今日两蹉跎。不因醉本兰亭在，兼忘当年旧永和。
南朝::李商隐::地险悠悠天险长，金陵王气应瑶光。休夸此地分天下，只得徐妃半面妆。
题汉祖庙::李商隐::乘运应须宅八荒，男儿安在恋池隍。君王自起新丰后，项羽何曾在故乡。
韩冬郎即席为诗相送一座尽惊他日余方追吟连宵侍坐裴回久之句有老成之风因成二绝寄酬兼呈畏之员外 一::李商隐::十岁裁诗走马成，冷灰残烛动离情。桐花万里丹山路，雏凤清于老凤声。
韩冬郎即席为诗相送一座尽惊他日余方追吟连宵侍坐裴回久之句有老成之风因成二绝寄酬兼呈畏之员外 二::李商隐::剑栈风樯各苦辛，别时冰雪到时春。为凭何逊休联句，瘦尽东阳姓沈人。
评事翁寄赐饧粥走笔为答::李商隐::粥香饧白杏花天，省对流莺坐绮筵。今日寄来春已老，凤楼迢递忆秋千。
东阿王::李商隐::国事分明属灌均，西陵魂断夜来人。君王不得为天子，半为当时赋洛神。
圣女祠::李商隐::松篁台殿蕙香帏，龙护瑶窗凤掩扉。无质易迷三里雾，不寒长著五铢衣。人间定有崔罗什，天上应无刘武威。寄问钗头双白燕，每朝珠馆几时归。
过景陵::李商隐::武皇精魄久仙升，帐殿凄凉烟雾凝。俱是苍生留不得，鼎湖何异魏西陵。
临发崇让宅紫薇::李商隐::一树浓姿独看来，秋庭暮雨类轻埃。不先摇落应为有，已欲别离休更开。桃绶含情依露井，柳绵相忆隔章台。天涯地角同荣谢，岂要移根上苑栽。
及第东归次灞上却寄同年::李商隐::芳桂当年各一枝，行期未分压春期。江鱼朔雁长相忆，秦树嵩云自不知。下苑经过劳想像，东门送饯又差池。灞陵柳色无离恨，莫枉长条赠所思。
野菊::李商隐::苦竹园南椒坞边，微香冉冉泪涓涓。已悲节物同寒雁，忍委芳心与暮蝉。细路独来当此夕，清尊相伴省他年。紫云新苑移花处，不取霜栽近御筵。
板桥晓别::李商隐::回望高城落晓河，长亭窗户压微波。水仙欲上鲤鱼去，一夜芙蓉红泪多。
过伊仆射旧宅::李商隐::朱邸方酬力战功，华筵俄叹逝波穷。回廊檐断燕飞去，小阁尘凝人语空。幽泪欲干残菊露，余香犹入败荷风。何能更涉泷江去，独立寒流吊楚宫。
关门柳::李商隐::永定河边一行柳，依依长发故年春。东来西去人情薄，不为清阴减路尘。
银河吹笙::李商隐::怅望银河吹玉笙，楼寒院冷接平明。重衾幽梦他年断，别树羁雌昨夜惊。月榭故香因雨发，风帘残烛隔霜清。不须浪作缑山意，湘瑟秦箫自有情。
与同年李定言曲水闲话戏作::李商隐::海燕参差沟水流，同君身世属离忧。相携花下非秦赘，对泣春天类楚囚。碧草暗侵穿苑路，珠帘不卷枕江楼。莫惊五胜埋香骨，地下伤春亦白头。
彭城公薨后赠杜二十七胜李十七潘二君并与愚同出故尚书安平公门下::李商隐::梁山兖水约从公，两地参差一旦空。谢墅庾村相吊后，自今歧路各西东。
闻歌::李商隐::敛笑凝眸意欲歌，高云不动碧嵯峨。铜台罢望归何处，玉辇忘还事几多。青冢路边南雁尽，细腰宫里北人过。此声肠断非今日，香灺灯光奈尔何。
赠华阳宋真人兼寄清都刘先生::李商隐::沦谪千年别帝宸，至今犹谢蘂珠人。但惊茅许同仙籍，不道刘卢是世亲。玉捡赐书迷凤篆，金华归驾冷龙鳞。不因杖屦逢周史，徐甲何曾有此身。
楚宫二首 一::李商隐::十二峰前落照微，高唐宫暗坐迷归。朝云暮雨长相接，犹自君王恨见稀。
楚宫二首 二::李商隐::月姊曾逢下彩蟾，倾城消息隔重帘。已闻佩响知腰细，更辨弦声觉指纤。暮雨自归山悄悄，秋河不动夜厌厌。王昌且在墙东住，未必金堂得免嫌。
和友人戏赠二首 一::李商隐::东望花楼会不同，西来双燕信休通。仙人掌冷三霄露，玉女窗虚五夜风。翠袖自随回雪转，烛房寻类外庭空。殷勤莫使清香透，牢合金鱼鏁桂丛。
和友人戏赠二首 二::李商隐::迢遰青门有几关，柳梢楼角见南山。明珠可贯须为佩，白璧堪裁且作环。子夜休歌团扇揜，新正未破剪刀闲。猿啼鹤怨终年事，未抵熏炉一夕间。
题二首后重有戏赠任秀才::李商隐::一丈红蔷拥翠筠，罗窗不识绕街尘。峡中寻觅长逢雨，月里依稀更有人。虚为错刀留远客，枉缘书札损文鳞。遥知小阁还斜照，羡杀乌龙卧锦茵。
重有感::李商隐::玉帐牙旗得上游，安危须共主君忧。窦融表已来关右，陶侃军宜次石头。岂有蛟龙愁失水，更无鹰隼与高秋。昼号夜哭兼幽显，早晚星关雪涕收。
夕阳楼::李商隐::花明柳暗绕天愁，上尽重城更上楼。欲问孤鸿向何处，不知身世自悠悠。
春雨::李商隐::怅卧新春白袷衣，白门寥落意多违。红楼隔雨相望冷，珠箔飘灯独自归。远路应悲春晼晚，残宵犹得梦依稀。玉珰缄札何由达，万里云罗一雁飞。
中元作::李商隐::绛节飘飖宫国来，中元朝拜上清回。羊权须得金条脱，温峤终虚玉镜台。曾省惊眠闻雨过，不知迷路为花开。有娀未抵瀛洲远，青雀如何鸩鸟媒。
鸳鸯::李商隐::雌去雄飞万里天，云罗满眼泪潸然。不须长结风波愿，锁向金笼始两全。
楚宫::李商隐::湘波如泪色漻缪，楚厉迷魂逐恨遥。枫树夜猿愁自断，女萝山鬼语相邀。空归腐败犹难复，更困腥臊岂易招。但使故乡三户在，彩丝谁惜惧长蛟。
妓席暗记送同年独孤云之武昌::李商隐::叠嶂千重叫恨猿，长江万里洗离魂。武昌若有山头石，为拂苍苔检泪痕。
宿晋昌亭闻惊禽::李商隐::羇绪鳏鳏夜景侵，高窗不掩见惊禽。飞来曲渚烟方合，过尽南塘树更深。胡马嘶和榆塞笛，楚猿吟杂橘村砧。失群挂木知何限，远隔天涯共此心。
深宫::李商隐::金殿销香闭绮栊，玉壶传点咽铜龙。狂飙不惜萝阴薄，清露偏知桂叶浓。斑竹岭边无限泪，景阳宫里及时钟。岂知为雨为云处，只有高唐十二峰。
武夷山::李商隐::只得流霞酒一杯，空中箫鼓几时回。武夷洞里生毛竹，老尽曾孙更不来。
一片::李商隐::一片琼英价动天，连城十二昔虚传。良工巧费真为累，楮叶成来不直钱。
寄成都高苗二从事::李商隐::红莲幕下紫棃新，命断湘南病渴人。今日问君能寄否，二江风水接天津。
郑州献从叔舍人褎::李商隐::蓬岛烟霞阆苑钟，三官笺奏附金龙。茅君奕世仙曹贵，许掾全家道气浓。绛简尚参黄纸案，丹炉犹用紫泥封。不知他日华阳洞，许上经楼第几重。
西南行却寄相送者::李商隐::百里阴云覆雪泥，行人只在雪云西。明朝惊破还乡梦，定是陈仓碧野鸡。
四皓庙::李商隐::羽翼殊勋弃若遗，皇天有运我无时。庙前便接山门路，不长青松长紫芝。
题白石莲花寄楚公::李商隐::白石莲花谁所共，六时长捧佛前灯。空庭苔藓饶霜露，时梦西山老病僧。大海龙宫无限地，诸天雁塔几多层。漫夸鹙子真罗汉，不会牛车是上乘。
[安定]城楼::李商隐::迢遰高城百尺楼，绿杨枝外尽汀洲。贾生年少虚垂泪，王粲春来更远游。永忆江湖归白发，欲回天地入扁舟。不知腐鼠成滋味，猜意鸳雏竟未休。
隋宫守岁::李商隐::消息东郊木帝回，宫中行乐有新梅。沈香甲煎为庭燎，玉液琼苏作寿杯。遥望露盘疑是月，远闻鼍鼓欲惊雷。昭阳第一倾城客，不踏金莲不肯来。
利州江潭作::李商隐::神剑飞来不易销，碧潭珍重驻兰桡。自携明月移灯疾，欲就行云散锦遥。河伯轩窗通贝阙，水宫帷箔卷冰绡。他时燕脯无人寄，雨满空城蕙叶雕。
相思::李商隐::相思树上合欢枝，紫凤青鸾共羽仪。肠断秦台吹管客，日西春尽到来迟。
茂陵::李商隐::汉家天马出蒲梢，苜蓿榴花遍近郊。内苑只知含凤觜，属车无复插鸡翘。玉桃偷得怜方朔，金屋修成贮阿娇。谁料苏卿老归国，茂陵松柏雨萧萧。
送郑大台文南觐::李商隐::黎辟滩声五月寒，南风无处附平安。君怀一匹胡威绢，争拭酬恩泪得干。
旧顿::李商隐::东人望幸久咨嗟，四海于今是一家。犹锁平时旧行殿，尽无宫户有宫鸦。
代董秀才却扇::李商隐::莫将画扇出帷来，遮掩春山滞上才。若道团圆似明月，此中须放桂花开。
有感::李商隐::非关宋玉有微辞，却是襄王梦觉迟。一自高唐赋成后，楚天云雨尽堪疑。
骊山有感::李商隐::骊岫飞泉泛暖香，九龙呵护玉莲房。平明每幸长生殿，不从金舆惟寿王。
别智玄法师::李商隐::云鬓无端怨别离，十年移易住山期。东西南北皆垂泪，却是杨朱真本师。
赠孙绮新及第::李商隐::长乐遥听上苑钟，彩衣称庆桂香浓。陆机始拟夸文赋，不觉云间有士龙。
代秘书赠弘文馆诸校书::李商隐::清切曹司近玉除，比来秋兴复何如。崇文馆里丹霜后，无限红棃忆校书。
乱石::李商隐::虎踞龙蹲纵复横，星光渐减雨痕生。不须并碍东西路，哭杀厨头阮步兵。
日日::李商隐::日日春光鬬日光，山城斜路杏花香。几时心绪浑无事，得及游丝百尺长。
过楚宫::李商隐::巫峡迢迢旧楚宫，至今云雨暗丹枫。微生尽恋人间乐，只有襄王忆梦中。
龙池::李商隐::龙池赐酒敞云屏，羯鼓声高众乐停。夜半宴归宫漏永，薛王沉醉寿王醒。
涙::李商隐::永巷长年怨绮罗，离情终日思风波。湘江竹上痕无限，岘首碑前洒几多。人去紫台秋入塞，兵残楚帐夜闻歌。朝来灞水桥边问，未抵青袍送玉珂。
十字水期韦潘侍御同年不至时韦寓居水次故郭汾宁宅::李商隐::伊水溅溅相背流，朱栏画阁几人游。漆灯夜照真无数，蜡炬晨炊竟未休。顾我有怀同大梦，期君不至更沉忧。西园碧树今谁主，与近高窗卧听秋。
流莺::李商隐::流莺飘荡复参差，渡陌临流不自持。巧啭岂能无本意，良辰未必有佳期。风朝露夜阴晴里，万户千门开闭时。
出关宿盘豆馆对丛芦有感::李商隐::芦叶梢梢夏景深，邮亭暂欲洒尘襟。昔年曾是江南客，此日初为关外心。思子台边风自急，玉娘湖上月应沈。清声不远行人去，一世荒城伴夜砧。
和韩录事送宫人入道::李商隐::星使追还不自由，双童捧上绿琼辀。九枝灯下朝金殿，三素云中侍玉楼。凤女颠狂成久别，月娥孀独好同游。当时若爱韩公子，埋骨成灰恨未休。
即目::李商隐::小鼎煎茶面曲池，白须道士竹间棋。何人书破蒲葵扇，记着南塘移树时。
七月二十九日崇让宅䜩作::李商隐::露如微霰下前池，月过回塘万竹悲。浮世本来多聚散，红蕖何事亦离披。悠扬归梦惟灯见，濩落生涯独酒知。岂到白头长只尔，嵩阳松雪有心期。
赠从兄阆之::李商隐::怅望人间万事违，私书幽梦约忘机。荻花村里鱼标在，石藓庭中鹿迹微。幽径定携僧共入，寒塘好与月相依。城中猘犬憎兰佩，莫损幽芳久不归。
吴宫::李商隐::龙槛沈沈水殿清，禁门深揜断人声。吴王宴罢满宫醉，日暮水漂花出城。
常娥::李商隐::云母屏风烛影深，长河渐落晓星沈。常娥应悔偷灵药，碧海青天夜夜心。
残花::李商隐::残花啼露莫留春，尖髪谁非怨别人。若但掩关劳烛梦，宝钗何日不生尘。
天津西望::李商隐::虏马崩腾忽一狂，翠华无日到东方。天津西望肠真断，满眼秋波出苑墙。
西亭::李商隐::此夜西亭月正圆，疏帘相伴宿风烟。梧桐莫更翻清露，孤鹤从来不得眠。
忆住一师::李商隐::无事经年别远公，帝城钟晓忆西峰。炉烟消尽寒灯晦，童子开门雪满松。
海客::李商隐::海客乘槎上紫氛，星娥罢织一相闻。只应不惮牵牛妒，聊用支机石赠君。
初食笋呈座中::李商隐::嫩箨香苞初出林，于陵论价重如金。皇都陆海应无数，忍剪凌云一寸心。
寄蜀客::李商隐::君到临邛问酒垆，近来还有长卿无。金徽却是无情物，不许文君忆故夫。
行至金牛驿寄兴元渤海尚书::李商隐::楼上春云水底天，五云章色破巴笺。诸生个个王恭柳，从事人人庾杲莲。六曲屏风江雨急，九枝灯檠夜珠圆。深惭走马金牛路，骤和陈王白玉篇。
海上::李商隐::石桥东望海连天，徐福空来不得仙。直遣麻姑与搔背，可能留命待桑田。
白云夫旧居::李商隐::平生误识白云夫，再到仙檐忆酒垆。墙外万株人绝迹，夕阳惟照欲栖乌。
同学彭道士参寥::李商隐::莫羡仙家有上真，仙家暂谪亦千春。月中桂树高多少，试问西河斫树人。
到秋::李商隐::扇风淅沥簟流离，万里南风滞所思。守到清秋还寂莫，叶丹苔碧闭门时。
华师::李商隐::孤鹤不睡云无心，衲衣筇杖来西林。院门昼锁回廊静，秋日当堦柿叶阴。
华岳下题西王母庙::李商隐::神仙有分岂关情，八马虚随落日行。莫恨名姬中夜没，君王犹自不长生。
过华清内厩门::李商隐::华清别馆闭黄昏，碧草悠悠内厩门。自是明时不巡幸，至今青海有龙孙。
乐游原::李商隐::万树鸣蝉隔岸虹，乐游原上有西风。羲和自趁虞泉宿，不放斜阳更向东。
丹丘::李商隐::青女丁宁结夜霜，羲和辛苦送朝阳。丹丘万里无消息，几对梧桐忆凤皇。
凤::李商隐::万里峰峦归路迷，未判容彩借山鸡。新春定有将雏乐，阿阁华池两处栖。
梓州罢吟寄同舍::李商隐::不拣花朝与雪朝，五年从事霍嫖姚。君缘接座交珠履，我为分行近翠翘。楚雨含情皆有托，漳滨卧病竟无憀。长吟远下燕台去，惟有衣香染未销。
无题二首 一::李商隐::凤尾香罗薄几重，碧文圆顶夜深缝。扇裁月魄羞难掩，车走雷声语未通。曾是寂寥金烬暗，断无消息石榴红。
无题二首 二::李商隐::重帷深下莫愁堂，卧后清宵细细长。神女生涯原是梦，小姑居处本无郎。风波不信菱枝弱，月露谁教桂叶香。直道相思了无益，未妨惆怅是清狂。
病中早访招国李十将军遇挈家游曲江::李商隐::十顷平波溢岸清，病来惟梦此中行。相如未是真消渴，犹放沱江过锦城。
昨日::李商隐::昨日紫姑神去也，今朝青鸟使来赊。未容言语还分散，少得团圆足怨嗟。二八月轮蟾影破，十三弦柱雁行斜。平明钟后更何事，笑倚墙边梅树花。
樱桃花下::李商隐::流莺舞蝶两相欺，不取花芳正结时。他日未开今日谢，嘉辰长短是参差。
故驿迎吊故桂府常侍有感::李商隐::饥乌翻树晚鸡啼，泣过秋原没马泥。二纪征南恩与旧，此时丹旐玉山西。
槿花::李商隐::风露凄凄秋景繁，可怜荣落在朝昏。未央宫里三千女，但保红颜莫保恩。
暮秋独游曲江::李商隐::荷叶生时春恨生，荷叶枯时秋恨成。深知身在情长在，怅望江头江水声。
任弘农尉献州刺史乞假还京::李商隐::黄昏封印点刑徒，愧负荆山入座隅。却羡卞和双刖足，一生无复没阶趋。
赠句芒神::李商隐::佳期不定春期赊，春物夭阏兴咨嗟。愿得句芒索青女，不教容易损年华。
无愁果有愁曲北齐歌::李商隐::东有青龙西白虎，中含福星包世度。玉壶渭水笑清潭，凿天不到牵牛处。骐驎踏云天马狞，牛山撼碎珊瑚声。秋娥点滴不成泪，十二玉楼无故钉。推烟唾月抛千里，十番红桐一行死。白杨别屋鬼迷人，空留暗记如蚕纸。日暮向风牵短丝，血凝血散今谁是。
月夜重寄宋华阳姊妹::李商隐::偷桃窃药事难兼，十二城中锁彩蟾。应共三英同夜赏，玉楼仍是水精帘。
访人不遇留别馆::李商隐::卿卿不惜锁窗春，去作长楸走马身。闲倚绣帘吹柳絮，日高深院断无人。
雨中长乐水馆送赵十五滂不及::李商隐::碧云东去雨云西，苑路高高驿路低。秋水绿芜终尽分，夫君太骋锦障泥。
汴上送李郢之苏州::李商隐::人高诗苦滞夷门，万里梁王有旧园。烟幌自应怜白纻，月楼谁伴咏黄昏。露桃涂颊依苔井，风柳夸腰住水村。苏小小坟今在否，紫兰香径与招魂。
赠郑谠处士::李商隐::浪迹江湖白发新，浮云一片是吾身。寒归山观随碁局，暖入汀洲逐钓轮。越桂留烹张翰鲙，蜀姜供煮陆机莼。相逢一笑怜疏放，他日扁舟有故人。
复至裴明府所居::李商隐::伊人卜筑自幽深，桂巷杉篱不可寻。柱上雕虫对书字，槽中瘦马仰听琴。求之流辈岂易得，行矣关山方独吟。赊取松醪一斗酒，与君相伴洒烦襟。
览古::李商隐::莫恃金汤忽太平，草间霜露古今情。空糊頳坏真何益，欲举黄旗竟未成。长乐瓦飞随水逝，景阳钟堕失天明。回头一吊箕山客，始信逃尧不为名。
子初郊墅::李商隐::看山对酒君思我，听鼓离城我访君。腊雪已添墙下水，斋钟不散槛前云。阴移竹柏浓还淡，歌杂渔樵断更闻。亦拟村南买烟舍，子孙相约事耕耘。
汉南书事::李商隐::西师万众几时回，哀痛天书近已裁。文吏何曾重刀笔，将军犹自舞轮台。几时拓土成王道，从古穷兵是祸胎。陛下好生千万寿，玉楼长御白云杯。
当句有对::李商隐::密迩平阳接上兰，秦楼鸳瓦汉宫盘。池光不定花光乱，日气初涵露气干。但觉游蜂饶舞蝶，岂知孤凤忆离鸾。三星自转三山远，紫府程遥碧落宽。
井络::李商隐::井络天彭一掌中，漫夸天设剑为峰。阵图东聚燕江石，边柝西悬雪岭松。堪叹故君成杜宇，可能先主是真龙。将来为报奸雄辈，莫向金牛访旧踪。
写意::李商隐::燕雁迢迢隔上林，高秋望断正长吟。人间路有潼江险，天外山惟玉垒深。日向花间留返照，云从城上结层阴。三年已制思乡泪，更入新年恐不禁。
随师东::李商隐::东征日调万黄金，几竭中原买鬬心。军令未闻诛马谡，捷书惟是报孙歆。但须鸑鷟巢阿阁，岂假鸱鸮在泮林。可惜前朝玄菟郡，积骸成莽阵云深。
宋玉::李商隐::何事荆台百万家，惟教宋玉擅才华。楚辞已不饶唐勒，风赋何曾让景差。落日渚宫供观阁，开年云梦送烟花。可怜庾信寻荒径，犹得三朝托后车。
韩同年新居饯韩西迎家室戏赠::李商隐::籍籍征西万户侯，新缘贵婿起朱楼。一名我漫居先甲，千骑君翻在上头。云路招邀回彩凤，天河迢遰笑牵牛。南朝禁脔无人近，瘦尽琼枝咏四愁。
奉和太原公送前杨秀才戴兼招杨正字戎::李商隐::潼关地接古弘农，万里高飞雁与鸿。桂树一枝当白日，芸香三代继清风。仙舟尚惜乖双美，彩服何由得尽同。谁惮士龙多笑疾，美髭终类晋司空。
池边::李商隐::玉管葭灰细细吹，流莺上下燕参差。日西千遶池边树，忆把枯条撼雪时。
贾生::李商隐::宣室求贤访逐臣，贾生才调更无伦。可怜夜半虚前席，不问苍生问鬼神。
送王十三校书分司::李商隐::多少分曹掌秘文，洛阳花雪梦随君。定知何逊缘联句，每到城东忆范云。
寄恼韩同年二首 一::李商隐::帘外辛夷定已开，开时莫放艳阳回。年华若到经风雨，便是胡僧话劫灰。
寄恼韩同年二首 二::李商隐::龙山晴雪凤楼霞，洞里迷人有几家。我为伤春心自醉，不劳君劝石榴花。
谒山::李商隐::从来系日乏长绳，水去云回恨不胜。欲就麻姑买沧海，一杯春露冷如冰。
钧天::李商隐::上帝钧天会众灵，昔人因梦到青冥。伶伦吹裂孤生竹，却为知音不得听。
失猿::李商隐::祝融南去万重云，清啸无因更一闻。莫遣碧江通箭道，不教肠断忆同群。
戏题友人壁::李商隐::花迳逶迤柳巷深，小阑亭舞啭春禽。相如解作长门赋，却用文君取酒金。
假日::李商隐::素琴弦断酒缾空，倚坐欹眠日已中。谁向刘灵天幕内，更当陶令北窗风。
王昭君::李商隐::毛延寿画欲通神，忍为黄金不顾人。马上琵琶行万里，汉宫长有隔生春。
旧将军::李商隐::云台高议正纷纷，谁定当时荡寇勋。日暮灞陵原上猎，李将军是故将军。
曼倩辞::李商隐::十八年来堕世间，瑶池归梦碧桃闲。如何汉殿穿针夜，又向窗中觑阿环。
李卫公::李商隐::绛纱弟子音尘绝，鸾镜佳人旧会稀。今日致身歌舞地，木棉花暖鹧鸪飞。
韦蟾::李商隐::谢家离别正凄凉，少傅临岐赌佩囊。却忆短亭回首处，夜来烟雨满池塘。
县中恼饮席::李商隐::晚醉题诗赠物华，罢吟还醉忘归家。若无江氏五色笔，争奈河阳一县花。
漫成五章 一::李商隐::沈宋裁辞矜变律，王杨落笔得良朋。当时自谓宗师妙，今日惟观对属能。
漫成五章 二::李商隐::李杜操持事略齐，三才万象共端倪。集仙殿与金銮殿，可是苍蝇惑曙鸡。
漫成五章 三::李商隐::生儿古有孙征虏，嫁女今无王右军。借问琴书终一世，何如旗盖仰三分。
漫成五章 四::李商隐::代北偏师衔使节，关中裨将建行台。不妨常日饶轻薄，且喜临戎用草莱。
漫成五章 五::李商隐::郭令素心非黩武，韩公本意在和戎。两都耆旧偏垂泪，临老中原见朔风。
射鱼曲::李商隐::思牢弩箭磨青石，绣额蛮渠三虎力。寻潮背日伺泅鳞，贝阙夜移鲸失色。纤纤粉簳馨香饵，绿鸭回塘养龙水。含冰汉语远于天，何由回作金盘死。
戏题赠稷山驿吏王全::李商隐::绛台驿吏老风尘，耽酒成仙几十春。过客不劳询甲子，惟书亥字与时人。
和韦潘前辈七月十二日夜泊池州城下先寄上李使君::李商隐::桂含爽气三秋首，蓂吐中旬二叶新。正是澄江如练处，玄晖应喜见诗人。
花下醉::李商隐::寻芳不觉醉流霞，倚树沈眠日已斜。客散酒醒深夜后，更持红烛赏残花。
所居永乐县久旱县宰祈祷得雨因赋诗::李商隐::甘膏滴滴是精诚，昼夜如丝一尺盈。祗怪闾阎喧鼓吹，邑人同报束长生。
正月十五夜闻京有灯恨不得观::李商隐::月色灯光满帝都，香车宝辇隘通衢。身闲不睹中兴盛，羞逐乡人赛紫姑。
偶题二首 一::李商隐::小亭闲眠微醉消，山榴海柏枝相交。水文簟上琥珀枕，傍有堕钗双翠翘。
偶题二首 二::李商隐::清月依微香露轻，曲房小院多逢迎。春丛定见饶栖鸟，饮罢莫持红烛行。
月::李商隐::过水穿楼触处明，藏人带树远含清。初生欲缺虚惆怅，未必圆时即有情。
夜冷::李商隐::树遶池宽月影多，村砧坞笛隔风萝。西亭翠被余香薄，一夜将愁向败荷。
正月崇让宅::李商隐::密锁重关掩绿苔，廊深阁迥此徘徊。先知风起月含晕，尚自露寒花未开。蝙拂帘旌终展转，鼠翻窗网小惊猜。背灯独共余香语，不觉犹歌起夜来。
城外::李商隐::露寒风定不无情，临水当山又隔城。未必明时胜蜯蛤，一生长共月亏盈。
南山赵行军新诗盛称游䜩之洽因寄一绝::李商隐::莲幕遥临黑水津，橐鞬无事但寻春。梁王司马非孙武，且免宫中斩美人。
曲江::李商隐::望断平时翠辇过，空闻子夜鬼悲歌。金舆不返倾城色，玉殿犹分下苑波。死忆华亭闻唳鹤，老忧王室泣铜驼。天荒地变心难折，若比阳春意未多。
景阳井::李商隐::景阳宫井剩堪悲，不尽龙鸾誓死期。肠断吴王宫外水，浊泥犹得葬西施。
柳::李商隐::江南江北雪初消，漠漠轻黄惹嫩条。灞岸已攀行客手，楚宫先骋舞姬腰。清明带雨临官道，晚日含风拂野桥。如线如丝正牵恨，王孙归路一何遥。
四皓庙::李商隐::本为留侯慕赤松，汉庭方识紫芝翁。萧何只解追韩信，岂得虚当第一功。
送阿龟归华::李商隐::草堂归意背烟萝，黄绶垂腰不奈何。因汝华阳求药物，碧松根下茯苓多。
九日::李商隐::曾共山翁把酒时，霜天白菊绕堦墀。十年泉下无人问，九日樽前有所思。不学汉臣栽苜蓿，空教楚客咏江篱。郎君官贵施行马，东阁无因再得窥。
天平公座中呈令狐令公时蔡京在坐京曾为僧徒故有第五句::李商隐::罢执霓旌上醮坛，慢妆娇树水晶盘。更深欲诉蛾眉敛，衣薄临醒玉艳寒。白足禅僧思败道，青袍御史拟休官。虽然同是将军客，不敢公然子细看。
江上忆严五广休::李商隐::征南幕下带长刀，梦笔深藏五色毫。逢著澄江不敢咏，镇西留与谢功曹。
东南::李商隐::东南一望日中乌，欲遂羲和去得无。且向秦楼棠树下，每朝先觅照罗敷。
题道静院院在中条山故王颜中丞所置虢州刺史舍官居此今写真存焉::李商隐::紫府丹成化鹤群，青松手植变龙文。壶中别有仙家日，岭上犹多隐士云。独坐遗芳成故事，褰帷旧貌似元君。自怜筑室灵山下，徒望朝岚与夕曛。
题小松::李商隐::怜君孤秀植庭中，细叶轻阴满座风。桃李盛时虽寂寞，雪霜多后始青葱。一年几变枯荣事，百尺方资柱石功。为谢西园车马客，定悲摇落尽成空。
行次昭应县道上送户部李郎中充昭义攻讨::李商隐::将军大斾埽狂童，诏选名贤赞武功。暂逐虎牙临故绛，远含鸡舌过新丰。鱼游沸鼎知无日，鸟覆危巢岂待风。早勒勋庸燕石上，伫光纶綍汉廷中。
水斋::李商隐::多病欣依有道邦，南塘宴起想秋江。卷帘飞燕还拂水，开户暗虫犹打窗。更阅前题已披卷，仍斟昨夜未开缸。谁人为报故交道，莫惜鲤雨时一双。
奉同诸公题河中任中丞新创河亭四韵之作::李商隐::万里谁能访十洲，新亭云构压中流。河鲛纵玩难为室，海蜃遥惊耻化楼。左右名山穷远目，东西大道锁轻舟。独留巧思传千古，长与蒲津作胜游。
过故府中武威公交城旧庄感事::李商隐::信陵亭馆接郊畿，幽象遥通晋水祠。日落高门喧燕雀，风飘大树撼熊罴。新蒲似笔思投日，芳草如茵忆吐时。山下祗今黄绢字，泪痕犹堕六州儿。
赠别前蔚州契苾使君::李商隐::何年部落到阴陵，奕世勤王国史称。夜卷牙旗千帐雪，朝飞羽骑一河冰。蕃儿襁负来青冢，狄女壶浆出白登。日晚䴙鹈泉畔猎，路人遥识郅都鹰。
和人题真娘墓::李商隐::虎丘山下剑池边，长遣游人叹逝川。罥树断丝悲舞席，出云清梵想歌筵。柳眉空吐效颦叶，榆荚还飞买笑钱。一自香魂招不得，祗应江上独婵娟。
人日即事::李商隐::文王喻复今朝是，子晋吹笙此日同。舜格有苗旬太远，周称流火月难穷。镂金作胜传荆俗，翦彩为人起晋风。独想道衡诗思苦，离家恨得二年中。
春日寄怀::李商隐::世间荣落重逡巡，我独丘园坐四春。纵使有花兼有月，可堪无酒又无人。青袍似草年年定，白发如丝日日新。欲逐风波千万里，未知何路到龙津。
和刘评事永乐闲居见寄::李商隐::白社幽闲君暂居，青云器业我全疏。看封谏草归鸾掖，尚贲衡门待鹤书。莲耸碧峰关路近，荷翻翠扇水堂虚。自探典籍忘名利，欹枕时惊落蠹鱼。
和马郎中移白菊见示::李商隐::陶诗只采黄金宝，郢曲新传白雪英。素色不同篱下发，繁花疑自月中生。浮杯小摘开云母，带露全移缀水精。偏称含香五字客，从兹得地始芳荣。
喜闻太原同院崔侍御台拜兼寄在台三二同年之什::李商隐::鹏鱼何事遇屯同，云水升沈一会中。刘放未归鸡树老，邹阳新去兔园空。寂寥我对先生柳，赫奕君乘御史骢。若向南台见莺友，为传垂翅度春风。
燕台四首 春::李商隐::风光冉冉东西陌，几日娇魂寻不得。蜜房羽客类芳心，冶叶倡条遍相识。暖蔼辉迟桃树西，高鬟立共桃鬟齐。雄龙雌凤杳何许，絮乱丝繁天亦迷。醉起微阳若初曙，映帘梦断闻残语。愁将铁网罥珊瑚，海阔天翻迷处所。衣带无情有宽窄，春烟自碧秋霜白。研丹擘石天不知，愿得天牢锁冤魄。夹罗委箧单绡起，香肌冷衬琤琤珮。今日东风自不胜，化作幽光入西海。
燕台四首 秋::李商隐::月浪冲天天宇湿，凉蟾落尽疏星入。云屏不动掩孤嚬，西楼一夜风筝急。欲织相思花寄远，终日相思却相怨。但闻北斗声回环，不见长河水清浅。金鱼锁断红桂春，古时尘满鸳鸯茵。堪悲小苑作长道，玉树未怜亡国人。瑶琴愔愔藏楚弄，越罗冷薄金泥重。帘钩鹦鹉夜惊霜，唤起南云绕云梦。双珰丁丁联尺素，内记湘川相识处。歌唇一世衔雨看，可惜馨香手中故。
燕台四首 冬::李商隐::天东日出天西下，雌凤孤飞女龙寡。青溪白石不相望，堂中远甚苍梧野。冻壁霜华交隐起，芳根中断香心死。浪乘画舸忆蟾蜍，月娥未必婵娟子。楚管蛮弦愁一概，空城舞罢腰支在。当时欢向掌中销，桃叶桃根双姊妹。破鬟矮堕凌朝寒，白玉燕钗黄金蝉。风车雨马不持去，蜡烛啼红怨天曙。
河内诗二首 一::李商隐::鼍鼓沈沈虬水咽，秦丝不上蛮弦绝。常娥衣薄不禁寒，蟾蜍夜艳秋河月。碧城冷落空蒙烟，帘轻幕重金钩栏。灵香不下两皇子，孤星直上相风竿。八桂林边九芝草，短襟小鬓相逢道。入门暗数一千春，愿去闰年留月小。栀子交加香蓼繁，停辛伫苦留待君。
河内诗二首 二::李商隐::阊门日下吴歌远，陂路绿菱香满满。后溪暗起鲤鱼风，船旗闪断芙蓉干。轻身奉君畏身轻，双桡两桨樽酒清。莫因风雨罢团扇，此曲断肠惟北声。低楼小径城南道，犹自金鞍对芳草。
河阳诗::李商隐::黄河摇溶天上来，玉楼影近中天台。龙头泻酒客寿杯，主人浅笶红玫瑰。梓泽东来七十里，长沟复堑埋云子。可惜秋眸一脔光，汉陵走马黄尘起。南浦老鱼腥古涎，真珠密字芙蓉篇。湘中寄到梦不到，衰容自去抛凉天。忆得蛟丝裁小卓，蛱蝶飞回木绵薄。绿繍笙囊不见人，一口红霞夜深嚼。幽兰泣露新香死，画图浅缥松溪水。楚丝微觉竹枝高，半曲新辞写绵纸。巴西夜市红守宫，后房点臂斑斑红。堤南渴雁自飞久，芦花一夜吹西风。晓帘串断蜻蜓翼，罗屏但有空青色。玉湾不钓三千年，莲房暗被蛟龙惜。湿银注镜井口平，鸾钗映月寒铮铮。不知桂树在何处，仙人不下双金茎。百尺相风插重屋，侧近嫣红伴柔绿。百劳不识对月郎，湘竹千条为一束。
偶成转韵七十二句赠四同舍::李商隐::沛国东风吹大泽，蒲青柳碧春一色。我来不见隆准人，沥酒空余庙中客。征东同舍鸳与鸾，酒酣劝我悬征鞍。蓝山宝肆不可入，玉中仍是青琅玕。武威将军使中侠，少年箭道惊杨叶。战功高后数文章，怜我秋斋梦蝴蝶。诘旦九门传奏章，高车大马来煌煌。路逢邹枚不暇揖，腊月大雪过大梁。忆昔公为会昌宰，我时入谒虚怀待。众中赏我赋高唐，回看屈宋由年辈。公事武皇为铁冠，历厅请我相所难。我时憔悴在书阁，卧枕芸香春夜阑。明年赴辟下昭桂，东郊恸哭辞兄弟。韩公堆上跋马时，回望秦川树如荠。依稀南指阳台云，鲤鱼食钩猿失群。湘妃庙下已春尽，虞帝城前初日曛。谢游桥上澄江馆，下望山城如一弹。鹧鸪声苦晓惊眠，朱槿花娇晚相伴。顷之失职辞南风，破帆坏桨荆江中。斩蛟断璧不无意，平生自许非忩忩。归来寂寞灵台下，著破蓝衫出无马。天官补吏府中趋，玉骨瘦来无一把。手封狴牢屯制囚，直厅印锁黄昏愁。平明赤帖使修表，上贺嫖姚收贼州。旧山万仞青霞外，望见扶桑出东海。爱君忧国去未能，白道青松了然在。此时闻有燕昭台，挺身东望心眼开。且吟王粲从军乐，不赋渊明归去来。彭门十万皆雄勇，首戴公恩若山重。廷评日下握灵蛇，书记眠时吞彩凤。之子夫君郑与裴，何甥谢舅当世才。青袍白简风流极，碧沼红莲倾倒开。我生麤疏不足数，梁父哀吟鸲鹆舞。横行阔视倚公怜，狂来笔力如牛弩。借酒祝公千万年，吾徒礼分常周旋。收旗卧鼓相天子，相门出相光青史。
无题::李商隐::万里风波一叶舟，忆归初罢更夷犹。碧江地没元相引，黄鹤沙边亦少留。益德冤魂终报主，阿童高义镇横秋。人生岂得长无谓，怀古思乡共白头。
回中牡丹为雨所败二首 一::李商隐::下苑他年未可追，西州今日忽相期。水亭暮雨寒犹在，罗荐春香暖不知。舞蝶殷勤收落蘂，佳人惆怅卧遥帷。章台街里芳菲伴，且问宫腰损几枝。
回中牡丹为雨所败二首 二::李商隐::浪笑榴花不及春，先期零落更愁人。玉盘迸泪伤心数，锦瑟惊弦破梦频。万里重阴非旧圃，一年生意属流尘。前溪舞罢君回顾，并觉今朝粉态新。
赤壁::李商隐::折戟沈沙铁未销，自将磨洗认前朝。东风不与周郎便，铜雀春深锁二乔。
定子::李商隐::檀槽一抹广陵春，定子初开睡脸新。却笑吃虚隋炀帝，破家亡国为何人。
木兰花::李商隐::洞庭波冷晓侵云，日日征帆送远人。几度木兰舟上望，不知元是此花身。
游灵伽寺::李商隐::碧烟秋寺泛湖来，水打城根古堞摧。尽日伤心人不见，石榴花满旧琴台。
骢马曲::纪唐夫::连钱出塞蹋沙蓬，岂比当时御史骢。逐北自谙深碛路，连嘶谁念静边功。登山每与青云合，弄影应知碧草同。今日虏平将换妾，不如罗袖舞春风。
送温庭筠尉方城::纪唐夫::何事明时泣玉频，长安不见杏园春。凤皇诏下虽霑命，鹦鹉才高却累身。且尽绿醽销积恨，莫辞黄绶拂行尘。方城若比长沙路，犹隔千山与万津。
及第后宿平康里::裴思谦::银缸斜背解鸣珰，小语偷声贺玉郎。从此不知兰麝贵，夜来新染桂枝香。
望终南山::张元宗::红尘白日长安路，马足车轮不暂闲。唯有茂陵多病客，每来高处望南山。
秋日零陵与幕下诸宾游河夜饮::郑史::湘月蘋风乍畅襟，烛前江水练千寻。新秋宋玉能为赋，永夕袁安好共吟。辇下翠蛾须强展，尊中绿蚁且徐斟。汀沙渐有珠凝露，缓棹兰桡任夜深。
赠妓行云诗::郑史::最爱铅华薄薄妆，更兼衣着又鹅黄。从来南国名佳丽，何事今朝在北行。
纪梦::许瀍::晚入瑶台露气清，天风飞下步虚声。尘心未尽俗缘在，十里下山空月明。
题朝阳岩::牛丛::蹑石攀萝路不迷，晓天风好浪花低。洞名独占朝阳号，应有梧桐待凤栖。
咸阳有怀::陈上美::山连河水碧氛氲，瑞气东移拥圣君。秦苑有花空笑日，汉陵无主自侵云。古槐堤上莺千啭，远渚沙中鹭一群。赖与渊明同把菊，烟郊西望夕阳曛。
晴望九华山::杨鸿::九华闲望簇清虚，气象群峰尽不如。惆怅都南挂冠吏，无人解向此山居。
七夕诗::赵璜::乌鹊桥头双扇开，年年一度过河来。莫嫌天上稀相见，犹胜人间去不回。欲减烟花饶俗世，暂烦云月掩楼台。别时旧路长清浅，岂肯离情似死灰。
曲江上巳::赵璜::长堤十里转香车，两岸烟花锦不如。欲问神仙在何处，紫云楼阁向空虚。
题七夕图::赵璜::帝子吹箫上翠微，秋风一曲凤皇归。明年七月重相见，依旧高悬织女机。
长安春暮::潘咸::客在关西春暮夜，还同江外已清明。三更独立看花月，惟欠子规啼一声。
舟行::潘咸::平沙极浦无人度，独系孤舟寒草西。半夜起看潮上月，万山中有一猿啼。
送僧::潘咸::阙下僧归山顶寺，却看朝日下方明。莫道野人寻不见，半天云里有钟声。
中秋月::薛莹::三十六旬盈复缺，百年堪喜又堪伤。劝君莫惜登楼望，云放婵娟不久长。
赠毛仙翁::崔元略::莫将凡圣比云泥，椿菌之年本不齐。度世无劳大稻米，升天只用半刀圭。人间嗟对黄昏槿，海上闲听碧落鸡。旌节行中令引道，便从尘外踏丹梯。
经刘校书墓::喻凫::远冢松回曲渚风，一官闻是校书终。霜情月思今何在，零落人间策子中。
蒋处士宅喜闲公至::喻凫::绝杯夏别螺江渡，单钵春过处士斋。尝茗议空经不夜，照花明月影侵堦。
绝句::喻凫::银地无尘金菊开，紫棃红枣堕莓苔。一泓秋水一轮月，今夜故人来不来。
别韦洵美诗::崔素娥::妾闭闲房君路岐，妾心君恨两依依。神魂倘遇巫娥伴，犹逐朝云暮雨归。
送鲍生酒::鲍家四弦::风飐荷珠难暂圆，多情信有短姻缘。西楼今夜三更月，还照离人泣断弦。
赠别::[严]续姬::风柳摇摇无定枝，阳台云雨梦中归。他年蓬岛音尘绝，留取尊前旧舞衣。
句::梁琼::玉枕空流别后泪，罗衣已尽去时香。
叙别::崔萱::碧池漾漾春水绿，中有佳禽暮栖宿。愿持此意永相贻，祗虑君情中反复。
豪家子::崔萱::年少家藏累代金，红楼尽日醉沈沈。马非躞蹀宁酬价，人不婵娟肯动心。
句::崔萱::岂知一只凤钗价，沽得数村蜗舍人。
戏赠::崔仲容::暂到昆仑未得归，阮郎何事教人非。如今身佩上清箓，莫遣落花霑羽衣。
赠歌姬::崔仲容::水翦双眸雾翦衣，当筵一曲媚春辉。潇湘夜瑟怨犹在，巫峡晓云愁不稀。皓齿乍分寒玉细，黛眉轻蹙远山微。渭城朝雨休重唱，满眼阳关客未归。
独夜词::崔公远::晴天霜落寒风急，锦帐罗帏羞更入。秦筝不复续断弦，回身掩泪挑灯立。
哭夫二首 一::裴羽仙::风卷平沙日欲曛，狼烟遥认犬羊群。李陵一战无归日，望断胡天哭塞云。
哭夫二首 二::裴羽仙::良人平昔逐蕃浑，力战轻行出塞门。从此不归成万古，空留贱妾怨黄昏。
长门怨 一::刘媛::雨滴梧桐秋夜长，愁心和雨到昭阳。泪痕不学君恩断，拭却千行更万行。
长门怨 二::刘媛::学画蛾眉独出群，当时人道便承恩。经年不见君王面，花落黄昏空掩门。
送远::刘媛::闻道瞿塘滟滪堆，青山流水近阳台。知君此去无还日，妾亦随波不复回。
怀良人::葛鸦儿::蓬鬓荆钗世所稀，布裙犹是嫁时衣。胡麻好种无人种，正是归时不见归。
会仙诗 一::葛鸦儿::彩凤摇摇下翠微，烟光漠漠遍芳枝。玉窗仙会何人见，唯有春风仔细知。
会仙诗 二::葛鸦儿::烟霞迤逦接蓬莱，宫殿参差晓日开。群玉山前人别处，紫鸾飞起望仙台。
暗别离::刘瑶::槐花结子桐叶焦，单飞越鸟啼青霄。翠轩辗云轻遥遥，燕脂泪迸红线条。瑶草歇芳心耿耿，玉佩无声画屏冷。朱弦暗断不见人，风动花枝月中影。青鸾脉脉西飞去，海阔天高不知处。
古意曲::刘瑶::梧桐阶下月团团，洞房如水秋夜阑。吴刀翦破机头锦，茱萸花坠相思枕。绿窗寂寞背灯时，暗数寒更不成寝。
阖闾城怀古::刘瑶::五湖春水接遥天，国破君亡不记年。唯有妖娥曾舞处，古台寂寞起愁烟。
峡中即事::廉氏::清秋三峡此中去，鸣鸟孤猿不可闻。一道水声多乱石，四时天色少晴云。日暮泛舟溪溆口，那堪夜永思氛氲。
寄征人::廉氏::凄凄北风吹鸳被，娟娟西月生蛾眉。谁知独夜相思处，泪滴寒塘蕙草时。
携手曲::田娥::携手共惜芳菲节，莺啼锦花满城阙。行乐逶迤念容色，色衰秪恐君恩歇。凤笙龙管白日阴，盈亏自感青天月。
戏赠::赵虚舟::砌下梧桐叶正齐，花繁雨后压枝低。报道不须鸦鸟乱，他家自有凤凰栖。
荅外::长孙佐转妻::征人去年戍边水，夜得边书字盈纸。挥刀就烛裁红绮，结作同心荅千里。君寄边书书莫绝，妾荅同心心自结。同心再解不心离，离字频看字愁灭。结成一衣和泪封，封书只在怀袖中。莫如书故字难久，愿学同心长可同。
早梅::刘元载妻::南枝向暖北枝寒，一种春风有两般。凭仗高楼莫吹笛，大家留取倚阑干。
明月堂 一::刘氏妇::蝉鬓惊秋华发新，可怜红隙尽埃尘。西山一梦何年觉，明月堂前不见人。
明月堂 二::刘氏妇::玉钩风急响丁东，回首西山似梦中。明月堂前人不到，庭梧一夜老秋风。
和潘雍::葛氏女::九天天远瑞烟浓，驾鹤骖鸾意已同。从此三山山上月，琼花开处照春风。
寄诗::李主簿姬::去时盟约与心违，秋日离家春不归。应是维扬风景好，恣情欢笑到芳菲。
题兴元明珠亭::京兆女子::寂寥满地落花红，独有离人万恨中。回首池塘更无语，手弹珠泪与春风。
题三乡诗::若耶溪女子::昔逐良人西入关，良人身殁妾空还。谢娘卫女不相待，为雨为云归此山。
题沙鹿门::谁氏女::昔逐良人去上京，良人身殁妾东征。同来不得同归去，永负朝云暮雨情。
联句::光	威	裒::朱楼影直日当午，玉树阴低月已三。腻粉暗销银镂合，错刀闲翦泥金衫。绣床怕引乌龙吠，锦字愁教青鸟衔。百味炼来怜益母，千花开处鬬宜男。鸳鸯有伴谁能羡，鹦鹉无言我自惭。浪喜游蜂飞扑扑，佯惊孤燕语喃喃。偏怜爱数螆蛦掌，每忆光抽玳瑁簪。烟洞几年悲尚在，星桥一夕帐空含。窗前时节羞虚掷，世上风流笑苦谙。独结香绡偷饷送，暗垂檀袖学通参。须知化石心难定，却是为云分易甘。看见风光零落尽，弦声犹逐望江南。
句::曹文姬::凿开天外长生地，炼出人间不死丹。
燕子楼三首 一::关盼盼::楼上残灯伴晓霜，独眠人起合欢床。相思一夜情多少，地角天涯不是长。
燕子楼三首 二::关盼盼::北邙松柏锁愁烟，燕子楼中思悄然。自埋剑履歌尘散，红袖香销一十年。
燕子楼三首 三::关盼盼::适看鸿雁岳阳回，又睹玄禽逼社来。瑶瑟玉箫无意绪，任从蛛网任从灰。
和白公诗::关盼盼::自守空楼敛恨眉，形同春后牡丹枝。舍人不会人深意，讶道泉台不去随。
句::关盼盼::儿童不识冲天物，漫把青泥污雪毫。
寄欧阳詹::太原妓::自从别后减容光，半是思郎半恨郎。欲识旧来云髻样，为奴开取缕金箱。
续韦蟾句::武昌妓::悲莫悲兮生别离，登山临水送将归。武昌无限新栽柳，不见杨花扑面飞。
献李观察::舞柘枝女::湘江舞罢忽成悲，便脱蛮靴出绛帷。谁是蔡邕琴酒客，魏公怀旧嫁文姬。
送武补阙::襄阳妓::弄珠滩上欲销魂，独把离怀寄酒尊。无限烟花不留意，忍教芳草怨王孙。
题孙棨诗后::王福娘::苦把文章邀劝人，吟看好个语言新。虽然不及相如赋，也直黄金一二斤。
问棨诗::王福娘::日日悲伤未有图，懒将心事话凡夫。非同覆水应收得，只问仙郎有意无。
谢棨诗::王福娘::久赋恩情欲托身，已将心事再三陈。泥莲既没移栽分，今日分离莫恨人。
荅小子弟诗::杨莱儿::黄口小儿口莫凭，逡巡看取第三名。孝廉持水添缾子，莫向街头乱椀鸣。
和赵光远题壁::杨莱儿::长者车尘每到门，长卿非慕卓王孙。定知羽翼难随凤，却喜波涛未化鲲。娇别翠钿黏去袂，醉歌金雀碎残尊。多情多病年应促，早办名香为返魂。
贻郑昌图::楚儿::应是前生有宿冤，不期今世恶因缘。蛾眉欲碎巨灵掌，鸡肋难胜子路拳。秪拟吓人传铁券，未应教我踏青莲。曲江昨日君相遇，当下遭他数十鞭。
和李标::王苏苏::怪得犬惊鸡乱飞，羸童瘦马老麻衣。阿谁乱引闲人到，留住青蚨热赶归。
寄故人::张窈窕::淡淡春风花落时，不堪愁望更相思。无金可买长门赋，有恨空吟团扇诗。
春思二首 一::张窈窕::门前梅柳烂春辉，闭妾深闺绣舞衣。双燕不知肠欲断，衔泥故故傍人飞。
春思二首 二::张窈窕::井上梧桐是妾移，夜来花发最高枝。若教不向深闺种，春过门前争得知。
赠所思::张窈窕::与君咫尺长离别，遣妾容华为谁说。夕望层城眼欲穿，晓临明镜肠堪绝。
句::张窈窕::满院花飞人不到，含情欲语燕双双。
赠裴思谦::平康妓::银釭斜背解明珰，小语偷声贺玉郎。从此不知兰麝贵，夜来新惹桂枝香。
迷香洞::史凤::洞口飞琼佩羽霓，香风飘拂使人迷。自从邂逅芙蓉帐，不数桃花流水溪。
神鸡枕::史凤::枕绘鸳鸯久与栖，新裁雾縠鬬神鸡。与郎酣梦浑忘晓，鸡亦留连不肯啼。
锁莲灯::史凤::灯锁莲花花照罍，翠钿同醉楚台巍。残灰剔罢携纤手，也胜金莲送辙回。
鲛红被::史凤::肱被当年仅御寒，青楼惯染血猩纨。牙床舒卷鹓鸾共，正值窗棂月一团。
传香枕::史凤::韩寿香从何处传，枕边芳馥恋婵娟。休疑粉黛加铤刃，玉女旃檀侍佛前。
八分羊::史凤::党家风味足肥羊，绮阁留人漫较量。万羊亦是男儿事，莫学狂夫取次尝。
闭门羮::史凤::一豆聊供游冶郎，去时忙唤锁仓琅。入门独慕相如侣，欲拨瑶琴弹凤凰。
突厥三台::盛小丛::雁门山上雁初飞，马邑阑中马正肥。日旰山西逢驿使，殷勤南北送征衣。
云鬟::赵鸾鸾::扰扰香云湿未干，鸦领蝉翼腻光寒。侧边斜插黄金凤，妆罢夫君带笑看。
柳眉::赵鸾鸾::弯弯柳叶愁边戏，湛湛菱花照处频。妩媚不烦螺子黛，春山画出自精神。
檀口::赵鸾鸾::衔杯微动樱桃颗，咳唾轻飘茉莉香。曾见白家樊素口，瓠犀颗颗缀榴芳。
纤指::赵鸾鸾::纤纤软玉削春葱，长在香罗翠袖中。昨日琵琶弦索上，分明满甲染猩红。
酥乳::赵鸾鸾::粉香汗湿瑶琴轸，春逗酥融绵雨膏。浴罢檀郎扪弄处，灵华凉沁紫葡萄。
献陈陶处士::莲花妓::莲花为号玉为腮，珍重尚书遣妾来。处士不生巫峡梦，虚劳神女下阳台。
叙怀::徐月英::为失三从泣泪频，此身何用处人伦。虽然日逐笙歌乐，长羡荆钗与布裙。
送人::徐月英::惆怅人间万事违，两人同去一人归。生憎平望亭前水，忍照鸳鸯相背飞。
句::徐月英::枕前泪与阶前雨，隔个窗儿滴到明。
句::韩襄客::连理枝前同设誓，丁香树下共论心。
谒巫山庙::薛涛::乱猿啼处访高唐，路入烟霞草木香。山色未能忘宋玉，水声犹是哭襄王。朝朝夜夜阳台下，为雨为云楚国亡。惆怅庙前多少柳，春来空鬬画眉长。
牡丹::薛涛::去春零落暮春时，泪湿红笺怨别离。常恐便同巫峡散，因何重有武陵期。传情每向馨香得，不语还应彼此知。只欲栏边安枕席，夜深闲共说相思。
贼平后上高相公::薛涛::惊看天地白荒荒，瞥见青山旧夕阳。始信大威能照映，由来日月借生光。
送友人::薛涛::水国蒹葭夜有霜，月寒山色共苍苍。谁言千里自今夕，离梦杳如关塞长。
听僧吹芦管::薛涛::晓蝉呜咽暮莺愁，言语殷勤十指头。罢阅梵书聊一弄，散随金磬泥清秋。
酬郭简州寄柑子::薛涛::霜规不让黄金色，圆质仍含御史香。何处同声情最异，临川太守谢家郎。
上川主武元衡相国二首 一::薛涛::落日重城夕雾收，玳筵雕俎荐诸侯。因令朗月当庭燎，不使珠帘下玉钩。
上川主武元衡相国二首 二::薛涛::东阁移尊绮席陈，貂簪龙节更宜春。军城画角三声歇，云幕初垂红烛新。
忆荔枝::薛涛::传闻象郡隔南荒，绛实丰肌不可忘。近有青衣连楚水，素浆还得类琼浆。
斛石山晓望寄吕侍御::薛涛::曦轮初转照仙扃，旋擘烟岚上窅冥。不得玄晖同指点，天涯苍翠漫青青。
寄词::薛涛::菌阁芝楼杳霭中，霞开深见玉皇宫。紫阳天上神仙客，称在人间立世功。
斛石山书事::薛涛::王家山水画图中，意思都卢粉墨容。今日忽登虚境望，步摇冠翠一千峰。
送姚员外::薛涛::万条江柳早秋枝，袅地翻风色未衰。欲折尔来将赠别，莫教烟月两乡悲。
酬祝十三秀才::薛涛::浩思蓝山玉彩寒，冰囊敲碎楚金盘。诗家利器驰声久，何用春闱榜下看。
别李郎中::薛涛::花落梧桐凤别凰，想登秦岭更凄凉。安仁纵有诗将赋，一半音词杂悼亡。
送扶炼师::薛涛::锦浦归舟巫峡云，绿波迢递雨纷纷。山阴妙术人传久，也说将鹅与右军。
摩诃池赠萧中丞::薛涛::昔以多能佐碧油，今朝同泛旧仙舟。凄凉逝水颓波远，惟有碑泉咽不流。
乡思::薛涛::峨嵋山下水如油，怜我心同不系舟。何日片帆离锦浦，櫂声齐唱发中流。
和李书记席上见赠::薛涛::翩翩射策东堂秀，岂复相逢豁寸心。借问风光为谁丽，万条丝柳翠烟深。
棠梨花和李太尉::薛涛::吴均蕙圃移嘉木，正及东溪春雨时。日晚莺啼何所为，浅深红腻压繁枝。
酬文使君::薛涛::延英晓拜汉恩新，五马腾骧九陌尘。今日谢庭飞白雪，巴歌不复旧阳春。
酬吴随君::薛涛::支公别墅接花扃，买得前山总未经。入户剡溪云水满，高斋咫尺蹑青冥。
酬李校书::薛涛::才游象外身虽远，学茂区中事易闻。自顾漳滨多病后，空瞻逸翮舞青云。
赋凌云寺二首 一::薛涛::闻说凌云寺里苔，风高日近绝纤埃。横云点染芙蓉壁，似待诗人宝月来。
赋凌云寺二首 二::薛涛::闻说凌云寺里花，飞空遶磴逐江斜。有时锁得嫦娥镜，镂出瑶台五色霞。
九日遇雨二首 一::薛涛::万里惊飙朔气深，江城萧索昼阴阴。谁怜不得登山去，可惜寒芳色似金。
九日遇雨二首 二::薛涛::茱萸秋节佳期阻，金菊寒花满院香。神女欲来知有意，先令云雨暗池塘。
酬雍秀才贻巴峡图::薛涛::千叠云峰万顷湖，白波分去遶荆吴。感君识我枕流意，重示瞿塘峡口图。
上王尚书::薛涛::碧玉双幢白玉郎，初辞天帝下扶桑。手持云篆题新榜，十万人家春日长。
和刘宾客玉蕣::薛涛::琼枝的皪露珊珊，欲折如披玉彩寒。闲拂朱房何所似，缘山偏映月轮残。
江边::薛涛::西风忽报雁双双，人世心形两自降。不为鱼肠有真诀，谁能梦梦立清江。
送卢员外::薛涛::玉垒山前风雪夜，锦官城外别离魂。信陵公子如相问，长向夷门感旧恩。
题竹郎庙::薛涛::竹郎庙前多古木，夕阳沈沈山更绿。何处江村有笛声，声声尽是迎郎曲。
赠苏十三中丞::薛涛::洛阳陌上埋轮气，欲逐秋空击隼飞。今日芝泥检征诏，别须台外振霜威。
和郭员外题万里桥::薛涛::万里桥头独越吟，知凭文字写愁心。细侯风韵兼前事，不止为舟也作霖。
送郑眉州::薛涛::雨暗眉山江水流，离人掩袂立高楼。双旌千骑骈东陌，独有罗敷望上头。
江亭饯别::薛涛::绿沼红泥物象幽，范汪兼倅李幷州。离亭急管四更后，不见公车心独愁。
海棠溪::薛涛::春教风景驻仙霞，水面鱼身总带花。人世不思灵卉异，竞将红缬染轻沙。
采莲舟::薛涛::风前一叶压荷蕖，解报新秋又得鱼。兔走乌驰人语静，满溪红袂櫂歌初。
菱荇沼::薛涛::水荇斜牵绿藻浮，柳丝和叶卧清流。何时得向溪头赏，旋摘菱花旋泛舟。
金灯花::薛涛::阑边不见蘘蘘叶，砌下惟翻艳艳丛。细视欲将何物比，晓霞初叠赤城宫。
春郊游眺寄孙处士二首 一::薛涛::低头久立向蔷薇，爱似零陵香惹衣。何事碧溪孙处士，百劳东去燕西飞。
春郊游眺寄孙处士二首 二::薛涛::今朝纵目玩芳菲，夹缬笼裙绣地衣。满袖满头兼手把，教人识是看花归。
酬杨供奉法师见招::薛涛::远水长流洁复清，雪窗高卧与云平。不嫌袁室无烟火，惟笑商山有姓名。
试新服裁制初成三首 一::薛涛::紫阳宫里赐红绡，仙雾朦胧隔海遥。霜兔毳寒冰茧净，嫦娥笑指织星桥。
试新服裁制初成三首 二::薛涛::九气分为九色霞，五灵仙驭五云车。春风因过东君舍，偷样人间染百花。
试新服裁制初成三首 三::薛涛::长裾本是上清仪，曾逐群仙把玉芝。每到宫中歌舞会，折腰齐唱步虚词。
寄张元夫::薛涛::前溪独立后溪行，鹭识朱衣自不惊。借问人间愁寂意，伯牙弦绝已无声。
酬辛员外折花见遗::薛涛::青鸟东飞正落梅，衔花满口下瑶台。一枝为授殷勤意，把向风前旋旋开。
赠远二首 一::薛涛::芙蓉新落蜀山秋，锦字开缄到是愁。闺阁不知戎马事，月高还上望夫楼。
赠远二首 二::薛涛::扰弱新蒲叶又齐，春深花落塞前溪。知君未转秦关骑，月照千门掩袖啼。
秋泉::薛涛::冷色初澄一带烟，幽声遥泻十丝弦。长来枕上牵情思，不使愁人半夜眠。
柳絮::薛涛::二月杨花轻复微，春风摇荡惹人衣。他家本是无情物，一任南飞又北飞。
续嘉陵驿诗献武相国::薛涛::蜀门西更上青天，强为公歌蜀国弦。卓氏长卿称士女，锦江玉垒献山川。
段相国游武担寺病不能从题寄::薛涛::消瘦翻堪见令公，落花无那恨东风。侬心犹道青春在，羞看飞蓬石镜中。
赠段校书::薛涛::公子翩翩说校书，玉弓金勒紫绡裾。玄成莫便骄名誉，文采风流定不如。
十离诗 犬离主::薛涛::驯扰朱门四五年，毛香足净主人怜。无端咬着亲情客，不得红丝毯上眠。
十离诗 笔离手::薛涛::越管宣毫始称情，红笺纸上撒花琼。都缘用久锋头尽，不得羲之手里擎。
十离诗 马离厩::薛涛::雪耳红毛浅碧蹄，追风曾到日东西。为惊玉貌郎君坠，不得华轩更一嘶。
十离诗 鹦鹉离笼::薛涛::陇西独自一孤身，飞去飞来上锦茵。都缘出语无方便，不得笼中再唤人。
十离诗 燕离巢::薛涛::出入朱门未忍抛，主人常爱语交交。衔泥秽污珊瑚枕，不得梁间更垒巢。
十离诗 珠离掌::薛涛::皎洁圆明内外通，清光似照水晶宫。只缘一点玷相秽，不得终宵在掌中。
十离诗 鱼离池::薛涛::跳跃深池四五秋，常摇朱尾弄纶钩。无端摆断芙蓉朵，不得清波更一游。
十离诗 鹰离鞲::薛涛::爪利如锋眼似铃，平原捉兔称高情。无端窜向青云外，不得君王臂上擎。
十离诗 竹离亭::薛涛::蓊郁新栽四五行，常将劲节负秋霜。为缘春笋钻墙破，不得垂阴覆玉堂。
十离诗 镜离台::薛涛::铸泻黄金镜始开，初生三五月裴回。为遭无限尘蒙蔽，不得华堂上玉台。
酬杜舍人::薛涛::双鱼底事到侬家，扑手新诗片片霞。唱到白蘋洲畔曲，芙蓉空老蜀江花。
筹边楼::薛涛::平临云鸟八窗秋，壮压西川四十州。诸将莫贪羌族马，最高层处见边头。
赠韦校书::薛涛::芸香误比荆山玉，那似登科甲乙年。澹地鲜风将绮思，飘花散蕊媚青天。
江月楼::薛涛::秋风仿佛吴江冷，鸥鹭参差夕阳影。垂虹纳纳卧谯门，雉堞眈眈俯渔艇。阳安小儿拍手笑，使君幻出江南景。
西岩::薛涛::凭阑却忆骑鲸客，把酒临风手自招。细雨声中停去马，夕阳影里乱鸣蜩。
罚赴边上武相公二首 一::薛涛::萤在荒芜月在天，萤飞岂到月轮边。重光万里应相照，目断云霄信不传。
罚赴边上武相公二首 二::薛涛::按辔岭头寒复寒，微风细雨彻心肝。但得放儿归舍去，山水屏风永不看。
寄旧诗与元微之::薛涛::诗篇调态人皆有，细腻风光我独知。月下咏花怜暗澹，雨朝题柳为欹垂。长教碧玉藏深处，总向红笺写自随。老大不能收拾得，与君开似教男儿。
浣纱庙::鱼玄机::吴越相谋计策多，浣纱神女已相和。一双笑靥才回面，十万精兵尽倒戈。范蠡功成身隐遁，伍胥谏死国消磨。只今诸暨长江畔，空有青山号苎萝。
卖残牡丹::鱼玄机::临风兴叹落花频，芳意潜消又一春。应为价高人不问，却缘香甚蝶难亲。红英只称生宫里，翠叶那堪染路尘。及至移根上林苑，王孙方恨买无因。
酬李学士寄簟::鱼玄机::珍簟新铺翡翠楼，泓澄玉水记方流。唯应云扇情相似，同向银床恨早秋。
情书寄李子安::鱼玄机::饮冰食蘗志无功，晋水壶关在梦中。秦镜欲分愁堕鹊，舜琴将弄怨飞鸿。井边桐叶鸣秋雨，窗下银灯暗晓风。书信茫茫何处问，持竿尽日碧江空。
闺怨::鱼玄机::蘼芜盈手泣斜晖，闻道邻家夫婿归。别日南鸿才北去，今朝北雁又南飞。春来秋去相思在，秋去春来信息稀。扃闭朱门人不到，砧声何事透罗帏。
春情寄子安::鱼玄机::山路敧斜石磴危，不愁行苦苦相思。冰销远磵怜清韵，雪远寒峰想玉姿。莫听凡歌春病酒，休招闲客夜贪棋。如松匪石盟长在，比翼连襟会肯迟。虽恨独行冬尽日，终期相见月圆时。别君何物堪持赠，泪落晴光一首诗。
打球作::鱼玄机::坚圆净滑一星流，月杖争敲未拟休。无滞碍时从拨弄，有遮栏处任钩留。不辞宛转长随手，却恐相将不到头。毕竟入门应始了，愿君争取最前筹。
冬夜寄温飞卿::鱼玄机::苦思搜诗灯下吟，不眠长夜怕寒衾。满庭木叶愁风起，透幌纱窗惜月沈。疏散未闲终遂愿，盛衰空见本来心。幽栖莫定梧桐处，暮雀啾啾空绕林。
次韵西邻新居兼乞酒::鱼玄机::一首诗来百度吟，新情字字又声金。西看已有登垣意，远望能无化石心。河汉期赊空极目，潇湘梦断罢调琴。况逢寒节添乡思，叔夜佳醪莫独斟。
和友人次韵::鱼玄机::何事能销旅馆愁，红笺开处见银钩。蓬山雨洒千峰小，嶰谷风吹万叶秋。字字朝看轻碧玉，篇篇夜诵在衾裯。欲将香匣收藏却，且惜时吟在手头。
和新及第悼亡诗二首 一::鱼玄机::仙籍人间不久留，片时已过十经秋。鸳鸯帐下香犹暖，鹦鹉笼中语未休。朝露缀花如脸恨，晚风敧柳似眉愁。彩云一去无消息，潘岳多情欲白头。
和新及第悼亡诗二首 二::鱼玄机::一枝月桂和烟秀，万树江桃带雨红。且醉尊前休怅望，古来悲乐与今同。
游崇真观南楼睹新及第题名处::鱼玄机::云峰满目放春晴，历历银钩指下生。自恨罗衣掩诗句，举头空羡榜中名。
愁思::鱼玄机::落叶纷纷暮雨和，朱丝独抚自清歌。放情休恨无心友，养性空抛苦海波。长者车音门外有，道家书卷枕前多。布衣终作云霄客，绿水青山时一过。
秋怨::鱼玄机::自叹多情是足愁，况当风月满庭秋。洞房偏与更声近，夜夜灯前欲白头。
江行 一::鱼玄机::大江横抱武昌斜，鹦鹉洲前户万家。画舸春眠朝未足，梦为蝴蝶也寻花。
江行 二::鱼玄机::烟花已入鸬鹚港，画舸犹沿鹦鹉洲。醉卧醒吟都不觉，今朝惊在汉江头。
闻李端公垂钓回寄赠::鱼玄机::无限荷香染暑衣，阮郎何处弄船归。自惭不及鸳鸯侣，犹得双双近钓矶。
题隐雾亭::鱼玄机::春花秋月入诗篇，白日清宵是散仙。空卷珠帘不曾下，长移一榻对山眠。
重阳阻雨::鱼玄机::满庭黄菊篱边拆，两朵芙蓉镜里开。
过鄂州::鱼玄机::柳拂兰桡花满枝，石城城下暮帆迟。折牌峰上三闾墓，远火山头五马旗。白雪调高题旧寺，阳春歌在唤新词。莫愁魂逐清江去，空使行人万首诗。
夏日山居::鱼玄机::移得仙居此地来，花丛自遍不曾栽。庭前亚树张衣桁，坐上新泉泛酒杯。轩槛暗传深竹径，绮罗长拥乱书堆。闲乘画舫吟明月，信任轻风吹却回。
暮春即事::鱼玄机::深巷穷门少侣俦，阮郎唯有梦中留。香飘罗绮谁家席，风送歌声何处楼。街近鼓鼙喧晓睡，庭闲鹊语乱春愁。安能追逐人间事，万里身同不系舟。
代人悼亡::鱼玄机::曾睹夭桃想玉姿，带风杨柳认蛾眉。珠归龙窟知谁见，镜在鸾台话向谁。从此梦悲烟雨夜，不堪吟苦寂寥时。西山日落东山月，恨想无因有了期。
和人::鱼玄机::茫茫九陌无知己，暮去朝来典绣衣。宝匣镜昏蝉鬓乱，博山炉暖麝烟微。多情公子春留句，少思文君昼掩扉。莫惜羊车频列载，柳丝梅绽正芳菲。
江陵愁望寄子安::鱼玄机::枫叶千枝复万枝，江桥掩映暮帆迟。忆君心似西江水，日夜东流无歇时。
寄子安::鱼玄机::醉别千卮不浣愁，离肠百结解无由。蕙兰销歇归春圃，杨柳东西绊客舟。聚散已悲云不定，恩情须学水长流。有花时节知难遇，未肯厌厌醉玉楼。
送别::鱼玄机::秦楼几夜惬心期，不料仙郎有别离。睡觉莫言云去处，残灯一盏野蛾飞。
迎李近仁员外::鱼玄机::今日喜时闻喜鹊，昨宵灯下拜灯花。焚香出户迎潘岳，不羡牵牛织女家。
送别::鱼玄机::水柔逐器知难定，云出无心肯再归。惆怅春风楚江暮，鸳鸯一只失群飞。
左名场自泽州至京使人传语::鱼玄机::闲居作赋几年愁，王屋山前是旧游。诗咏东西千嶂乱，马随南北一泉流。曾陪雨夜同欢席，别后花时独上楼。忽喜扣门传语至，为怜邻巷小房幽。相如琴罢朱弦断，双燕巢分白露秋。莫倦蓬门时一访，每春忙在曲江头。
和人次韵::鱼玄机::喧喧朱紫杂人寰，独自清吟日色间。何事玉郎搜藻思，忽将琼韵扣柴关。白花发咏惭称谢，僻巷深居谬学颜。不用多情欲相见，松萝高处是前山。
光威裒姊妹三人少孤而始妍乃有是作精粹难俦虽谢家联雪何以加之有客自京师来者示予因次其韵::鱼玄机::昔闻南国容华少，今日东邻姊妹三。妆阁相看鹦鹉赋，碧窗应绣凤凰衫。红芳满院参差折，绿醑盈杯次第衔。恐向瑶池曾作女，谪来尘世未为男。文姬有貌终堪比，西子无言我更惭。一曲艳歌琴杳杳，四弦轻拨语喃喃。当台竞鬬青丝发，对月争夸白玉簪。小有洞中松露滴，大罗天上柳烟含。但能为雨心长在，不怕吹箫事未谙。阿母几嗔花下语，潘郎曾向梦中参。暂持清句魂犹断，若睹红颜死亦甘。怅望佳人何处在，行云归北又归南。
折杨柳::鱼玄机::朝朝送别泣花钿，折尽春风杨柳烟。愿得西山无树木，免教人作泪悬悬。
从萧叔子听弹琴赋得三峡流泉歌::李冶::妾家本住巫山云，巫山流泉常自闻。玉琴弹出转寥敻，直是当时梦里听。三峡迢迢几千里，一时流入幽闺里。巨石崩崖指下生，飞泉走浪弦中起。初疑愤怒含雷风，又似呜咽流不通。回湍曲濑势将尽，时复滴沥平沙中。忆昔阮公为此曲，能令仲容听不足。一弹既罢复一弹，愿作流泉镇相续。
感兴::李冶::朝云暮雨镇相随，去雁来人有返期。玉枕秪知长下泪，银灯空照不眠时。仰看明月翻含意，俯眄流波欲寄词。却忆初闻凤楼曲，教人寂寞复相思。
恩命追入留别广陵故人::李冶::无才多病分龙钟，不料虚名达九重。仰愧弹冠上华发，多惭拂镜理衰容。驰心北阙随芳草，极目南山望旧峰。桂树不能留野客，沙鸥出浦谩相逢。
得阎伯钧书::李冶::情来对镜懒梳头，暮雨萧萧庭树秋。莫怪阑干垂玉箸，只缘惆怅对银钩。
偶居::李冶::心远浮云知不还，心云并在有无间。狂风何事相摇荡，吹向南山复北山。
明月夜留别::李冶::离人无语月无声，明月有光人有情。别后相思人似月，云间水上到层城。
诗三百三首 三十八::寒山::余曾昔睹聪明士，博达英灵无比伦。一选嘉名喧宇宙，五言诗句越诸人。为官治化超先辈，直为无能继后尘。忍然富贵贪财色，瓦解冰消不可陈。
诗三百三首 八十四::寒山::贪爱有人求快活，不知祸在百年身。但看阳焰浮沤水，便觉无常败坏人。丈夫志气直如铁，无曲心中道自真。行密节高霜下竹，方知不枉用心神。
诗三百三首 八十九::寒山::汝为埋头痴兀兀，爱向无明罗刹窟。再三劝你早修行，是你顽痴心恍惚。不肯信受寒山语，转转倍加业汩汩。直待斩首作两段，方知自身奴贼物。
诗三百三首 一二三::寒山::云山叠叠连天碧，路僻林深无客游。远望孤蟾明皎皎，近闻群鸟语啾啾。老夫独坐栖青嶂，少室闲居任白头。可叹往年与今日，无心还似水东流。
诗三百三首 一八一::寒山::一住寒山万事休，更无杂念挂心头。闲于石壁题诗句，任运还同不系舟。
诗三百三首 一九二::寒山::余见僧繇性希奇，巧妙间生梁朝时。道子飘然为殊特，二公善绘手毫挥。逞画图真意气异，龙行鬼走神巍巍。饶邈虚空写尘迹，无因画得志公师。
诗三百三首 一九四::寒山::丹丘迥耸与云齐，空里五峰遥望低。雁塔高排出青嶂，禅林古殿入虹蜺。风摇松叶赤城秀，雾吐中岩仙路迷。碧落千山万仞现，藤萝相接次连谿。
诗三百三首 一九五::寒山::千生万死凡几生，生死来去转迷情。不识心中无价宝，犹似盲驴信脚行。
诗三百三首 一九六::寒山::老病残年百有余，面黄头白好山居。布裘拥质随缘过，岂羡人间巧样模。心神用尽为名利，百种贪婪进己躯。浮生幻化如灯烬，冢内埋身是有无。
诗三百三首 一九七::寒山::世间何事最堪嗟，尽是三途造罪楂。不学白云岩下客，一条寒衲是生涯。秋到任他林落叶，春来从你树开花。三界横眠闲无事，明月清风是我家。
诗三百三首 一九八::寒山::昔年曾到大海游，为采摩尼誓恳求。直到龙宫深密处，金关锁断主神愁。龙王守护安耳里，剑客星挥无处搜。贾客却归门内去，明珠元在我心头。
诗三百三首 一九九::寒山::众星罗列夜明深，岩点孤灯月未沈。圆满光华不磨莹，挂在青天是我心。
诗三百三首 二百::寒山::千年石上古人踪，万丈岩前一点空。明月照时常皎洁，不劳寻讨问西东。
诗三百三首 二百一::寒山::寒山顶上月轮孤，照见晴空一物无。可贵天然无价宝，埋在五阴溺身躯。
诗三百三首 二百二::寒山::我向前谿照碧流，或向岩边坐磐石。心似孤云无所依，悠悠世事何须觅。
诗三百三首 二百三::寒山::我家本住在寒山，石岩栖息离烦缘。泯时万象无痕迹，舒处周流遍大千。光影腾辉照心地，无有一法当现前。方知摩尼一颗珠，解用无方处处圆。
诗三百三首 二百四::寒山::世人何事可吁嗟，苦乐交煎勿底涯。生死往来多少劫，东西南北是谁家。张王李赵权时姓，六道三途事似麻。只为主人不了绝，遂招迁谢逐迷邪。
诗三百三首 二百五::寒山::余家本住在天台，云路烟深绝客来。千仞岩峦深可遁，万重谿涧石楼台。桦巾木屐沿流步，布裘藜杖绕山回。自觉浮生幻化事，逍遥快乐实善哉。
诗三百三首 二一一::寒山::自从到此天台境，经今早度几冬春。山水不移人自老，见却多少后生人。
诗 二十::拾得::自从到此天台寺，经今早已几冬春。山水不移人自老，见却多少后生人。
诗 二十三::拾得::自笑老夫筋力败，偏恋松岩爱独游。可叹往年至今日，任运还同不系舟。
诗 二十九::拾得::无去无来本湛然，不居内外及中间。一颗水精绝瑕翳，光明透满出人天。
诗 三十七::拾得::云山叠叠几千重，幽谷路深绝人踪。碧涧清流多胜境，时来鸟语合人心。
讥韦玎吟以韦字为韵::利涉::我之佛法是无为，何故今朝得有为。无韦始得三数载，不知此复是何韦。
赠王仙柯::中寤::瞻思不及望仙兄，早晚升霞入太清。手种一株松未老，炉烧九转药新成。心中已得黄庭术，头上应无白发生。异日却归华表语，待教凡俗普闻名。
道希法师求法西域终于庵摩罗跋国后因巡礼希公住房伤其不幸聊题一绝::义净::百苦忘劳独进影，四恩在念契流通。如何未尽传灯志，溘然于此遇途穷。
画松::景云::画松一似真松树，且待寻思记得无。曾在天台山上见，石桥南畔第三株。
送童子下山::金地藏::空门寂寞汝思家，礼别云房下九华。爱向竹栏骑竹马，懒于金地聚金沙。添瓶涧底休招月，烹茗瓯中罢弄花。好去不须频下泪，老僧相伴有烟霞。
题张僧繇醉僧图::怀素::人人送酒不曾沽，终日松间挂一壶。草圣欲成狂便发，真堪画入醉僧图。
寄衡岳僧::怀素::祝融高座对寒峰，云水昭丘几万重。五月衲衣犹近火，起来白鹤冷青松。
江行寄张舍人::灵一::客程终日风尘苦，蓬转还家未有期。林色晓分残雪后，角声寒奏落帆时。月高星使东看远，云破霜鸿北度迟。流荡此心难共说，千峰澄霁隔琼枝。
送王颖悟归左绵::灵一::客意天南兴已阑，不堪言别向仙官。梦摇玉珮随旄节，心到金华忆杏坛。荒郊极望归云尽，瘦马空嘶落日残。想得故山青霭里，泉声入夜独潺潺。
雨后欲寻天目山问元骆二公溪路::灵一::昨夜云生天井东，春山一雨一回风。林花并逐溪流下，欲上龙池通不通。
题僧院::灵一::虎溪闲月引相过，带雪松枝挂薜萝。无限青山行欲尽，白云深处老僧多。
宿静林寺::灵一::山寺门前多古松，溪行欲到已闻钟。中宵引领寻高顶，月照云峰凡几重。
送明素上人归楚觐省::灵一::能将疏懒背时人，不厌孤萍任此身。江上昔年同出处，天涯今日共风尘。平湖旧隐应残雪，芳草归心未隔春。前路倍怜多胜事，到家知庆彩衣新。
项王庙::灵一::缅想咸阳事可嗟，楚歌哀怨思无涯。八千子弟归何处，万里鸿沟属汉家。弓断阵前争日月，血流垓下定龙蛇。拔山力尽乌江水，今日悠悠空浪花。
题东兰若::灵一::上入禅室路裴回，万木清阴向日开。寒竹影侵行迳石，秋风声入诵经台。闲云不系从舒卷，狎鸟无机任往来。更惜片阳谈妙理，归时莫待暝钟催。
归岑山过惟审上人别业::灵一::禅客无心忆薜萝，自然行径向山多。知君欲问人间事，始与浮云共一过。
题黄公陶翰别业::灵一::闻说花源堪避秦，幽寻数月不逢人。烟霞洞里无鸡犬，风雨林间有鬼神。黄公石上三芝秀，陶令门前五柳春。醉卧白云闲入梦，不知何物是吾身。
哭卫尚书::灵一::画戟重门楚水阴，天涯欲暮共伤心。南荆双戟痕犹在，北斗孤魂望已深。莲花幕下悲风起，细柳营边晓月临。有路茫茫向谁问，感君空有泪霑襟。
赠灵澈禅师::灵一::禅师来往翠微间，万里千峰到剡山。何时共到天台里，身与浮云处处闲。
将出宜丰寺留题山房::灵一::池上莲荷不自开，山中流水偶然来。若言聚散定由我，未是回时那得回。
与元居士青山潭饮茶::灵一::野泉烟火白云间，坐饮香茶爱此山。岩下维舟不忍去，青溪流水暮潺潺。
归湖南作::灵澈::山边水边待月明，暂向人间借路行。如今还向山边去，只有湖水无行路。
送鉴供奉归蜀宁亲::灵澈::林间出定恋庭闱，圣主恩深暂许归。双树欲辞金锡冷，四花犹向玉阶飞。梁山拂汉分清境，蜀雪和烟惹翠微。此去不须求彩服，紫衣全胜老莱衣。
宿东林寺::灵澈::天寒猛虎叫岩雪，林下无人空有月。千年像教今不闻，焚香独为鬼神说。
简寂观::灵澈::古松古柏岩壁间，猿攀鹤巢古枝折。五月有霜六月寒，时见山翁来取雪。
元日观郭将军早朝::灵澈::欲曙九衢人更多，千条香烛照星河。今朝始见金吾贵，车马纵横避玉珂。
东林寺酬韦丹刺史::灵澈::年老心闲无外事，麻衣草座亦容身。相逢尽道休官好，林下何曾见一人。
东林寺寄包侍御::灵澈::古殿清阴山木春，池边跂石一观身。谁能来此焚香坐，共作罏峰二十人。
西林寄杨公::灵澈::日日爱山归已迟，闲闲空度少年时。余身定寄林中老，心与长松片石期。
荅徐广叔四问::灵澈::童子出家无第行，随师乞食遣称名。长沙岂敢论年几，绛老惟知甲子生。
闻李处士亡::灵澈::时时闻说故人死，日日自悲随老身。白发不生应不得，青山长在属何人。
赠司空拾遗::大易::侍臣何事辞云陛，江上微云见雪花。望阁未承丹凤诏，掩门空对楚人家。陈琳草奏才还在，王粲登楼兴未赊。高馆更容尘外客，仍令归路待瑶华。
杂诗 一::庞蕴::未识龙宫莫说珠，识珠言说与君殊。空拳只是婴儿信，岂得将来诳老夫。
杂诗 四::庞蕴::神识茍能无罣碍，廓周法界等虚空。不假坐禅持戒律，超然解脱岂劳功。
杂诗 七::庞蕴::熖水无鱼下底钩，觅鱼无处笑君愁。可怜谷隐老禅伯，被唾如何见亦羞。
题醴陵玉仙观歌::护国::王乔一去空仙观，白云至今凝不散。星垣松殿几千秋，往往笙歌天下半。瀑布西行过石桥，黄精采根还采苗。路逢一人擎药椀，松花夜雨风吹满。自言家住在东坡，白犬相随邀我过。南山石上有棋局，曾使樵夫烂斧柯。
逢灵道士::护国::浮丘山上见黄冠，松柏森森登古坛。一茎青竹以为杖，数颗仙桃仍未餐。长安市里仍卖卜，武陵溪畔每烧丹。缩地往来无定所，花源到处路漫漫。
别盛安::护国::情人取次几淹留，别后南州与北州。月色为怜今夜客，砧声那似去年秋。欲除豺虎论三略，莫对云山咏四愁。亲故相逢且借问，古来无种是王侯。
伤蔡处士::护国::箧中遗草是琅玕，对此空令洒泪看。三径尚余行迹在，数萤犹是映书残。晨光不借泉门晓，暝色唯添陇树寒。欲问皇天天更远，有才无命说应难。
临川道中::护国::出谷入谷路回转，秋风已至归期晚。举头何处望来踪，万仞千山鸟飞远。
赠张驸马斑竹柱杖::护国::此君与我在云溪，劲节奇文胜杖藜。为有岁寒堪赠远，玉阶行处愿提携。
送韩侍御自使幕巡海北::法振::微雨空山夜洗兵，绣衣朝拂海云清。幕中运策心应苦，马上吟诗卷已成。离亭不惜花源醉，古道犹看蔓草生。因说元戎能破敌，高歌一曲陇关情。
张舍人南谿别业::法振::新田绕屋半春耕，藜杖闲门引客行。山翠自成微雨色，谿花不隐乱泉声。渔家远到堪留兴，公府悬知欲厌名。入夜更宜明月满，双童唤出解吹笙。
别卢使君归故栅村::法振::归风白马引嘶声，落日犹看楚客情。塞口竹缘空戍没，潮头沙拥慢冈成。松田且欲亲耕种，郡守何偏问姓名。东道宿程投故栅，依依渔父解相迎。
丹阳浦送客之海上::法振::不到终南向几秋，移居更欲近沧洲。风吹雨色连村暗，潮拥菱花出岸浮。漠漠望中春自艳，寥寥泊处夜堪愁。如君岂得空高枕，只益天书遣远求。
送友人之上都::法振::玉帛征贤楚客稀，猿啼相送武陵归。湖头望入桃花去，一片春帆带雨飞。
句::法振::画鼓催来锦臂襄，小娥双起整霓裳。
赠淮西贾兵马使::清江::破虏功成百战场，天书新拜汉中郎。映门旌斾春风起，对客弦歌白日长。阶下鬬鸡花乍发，营南试马柳初黄。由来吴楚多同调，感激逢君共异乡。
登楼望月寄凤翔李少尹::清江::陌上凉风槐叶凋，夕阳秋露湿寒条。登楼望月楚山上，月到楼南山独遥。心送秦人趋凤阙，月随阳雁极烟霄。轩车不重无名客，此地谁能访寂寥。
送婆罗门::清江::雪岭金河独向东，吴山楚泽意无穷。如今白首乡心尽，万里归程在梦中。
喜严侍御蜀还赠严秘书::清江::往年分首出咸秦，木落花开秋又春。江客不曾知蜀路，旅魂何处访情人。当时望月思文友，今日迎骢见近臣。多羡二龙同汉代，绣衣芸阁共荣亲。
送韦参军江陵::清江::槐花落尽柳阴清，萧索凉天楚客情。海上旧山无的信，东门归路不堪行。身随幻境劳多事，迹学禅心厌有名。公子道存知不弃，欲依刘表住南荆。
月夜有怀黄端公兼简朱孙二判官::清江::月照疏林惊鹊飞，羁人此夜共无依。青门旅寓身空老，白首头陀力渐微。屡向曲池陪逸少，几回戎幕接玄晖。四科弟子称文学，五马诸侯是绣衣。江雁往来曾不定，野云摇曳本无机。修行未尽身将尽，欲向东山掩旧扉。
精舍遇雨::清江::空门寂寂淡吾身，溪雨微微洗客尘。卧向白云情未尽，任他黄鸟醉芳春。
小雪::清江::落雪临风不厌看，更多还恐蔽林峦。愁人正在书窗下，一片飞来一片寒。
御沟水::无可::凿禁疏云数道开，垂风岸柳拂青苔。银波玉沫空池去，曾历千岩万壑来。
中秋月彩如昼寄上南海从翁侍御::无可::海静天高景气殊，鲸睛失彩蚌潜珠。不知今夜越台上，望见瀛洲方丈无。
寄常一上人::皎然::雁塞五山临汗漫，云州一路出青冥。何因请住嘉祥寺，内史新修湖上亭。
秋晚宿破山寺::皎然::秋风落叶满空山，古寺残灯石壁间。昔日经行人去尽，寒云夜夜自飞还。
青阳上人院说金陵故事::皎然::君说南朝全盛日，秣陵才子更多人。千年秋色古池馆，谁见齐王西邸春。
送僧之京师::皎然::绵绵渺渺楚云繁，万里西归望国门。禅子初心易凄断，秋风莫上少陵原。
送许丞还洛阳::皎然::剡茗情来亦好斟，空门一别肯霑襟。悲风不动罢瑶轸，忘却洛阳归客心。
题湖上草堂::皎然::山居不买剡中山，湖上千峰处处闲。芳草白云留我住，世人何事得相关。
兵后经永安法空寺寄悟禅师::皎然::常说人间法自空，何言出世法还同。微踪旧是香林下，余烬今成火宅中。后夜池心生素月，春天树色起悲风。吾知世代相看尽，谁悟浮生似影公。
春日杼山寄赠李员外纵::皎然::南山唯与北山邻，古树连拳伴我身。黄鹤有心多不住，白云无事独相亲。闲持竹锡深看水，懒系麻衣出见人。欲掇幽芳聊赠远，郎官那赏石门春。
酬秦山人赠别二首 一::皎然::知君高隐占贤星，卷叶时时注佛经。姓被名公题旧里，诗将丽句号新亭。来观新月依清室，欲漱香泉护触瓶。我有主人江太守，如何相伴住禅灵。
山居示灵澈上人::皎然::晴明路出山初暖，行踏春芜看茗归。乍削柳枝聊代札，时窥云影学裁衣。身闲始觉隳名是，心了方知苦行非。外物寂中谁似我，松声草色共无机。
遥和康录事李侍御萼小寒食夜重集康氏园林::皎然::习家寒食会何频，应恐流芳不待人。已爱治书诗句逸，更闻从事酒名新。庭芜暗积承双履，林花雷飞洒幅巾。谁见柰园时节共，还持绿茗赏残春。
释裴循春愁::皎然::蝶舞莺歌喜岁芳，柳丝袅袅蕙带长。江南春色共君有，何事君心独自伤。
西白溪期裴方舟不至::皎然::望君不见复何情，野草闲云处处生。应向秦时武陵路，花间寂历一人行。
劳山忆栖霞寺道素上人久期不至::皎然::远寺萧萧独坐心，山情自得趣何深。泉声稍滴芙蓉漏，月影才分鹦鹉林。满地云轻长碍屣，绕松风近每吹襟。贪闲不记前心偈，念别聊为出世吟。更待花开遍山雪，山山相似若为寻。
酬秦山人出山见呈::皎然::手携酒榼共书帏，回语长松我即归。若是出山机已息，岭云何事背君飞。
酬秦山人见寻::皎然::左右香童不识君，担簦访我领鸥群。山僧待客无俗物，唯有窗前片碧云。
宿法华寺简灵澈上人::皎然::至道无机但杳冥，孤灯寒竹自青荧。不知何处小乘客，一夜风来闻诵经。
潜别离::皎然::乌头虽黑白有时，唯有潜离与暗别，彼此甘心无后期。
蜀王入大慈寺听讲::贯休::玉节金珂响似雷，水晶宫殿步裴回。祗缘支遁谈经妙，所以许询都讲来。帝释镜中遥仰止，魔军殿上动崔巍。千重香拥龙鳞立，五种风生锦绣开。宽似大溟生日月，秀如四岳出尘埃。一条紫气随高步，九色仙花落古台。谢太傅须同八凯，姚梁公可并三台。登楼喜色禾将熟，望国诚明首不回。驾驭英雄如赤子，雌黄贤哲贡琼瑰。六条消息心常苦，一剑晶荧敌尽摧。木铎声中天降福，景星光里地无灾。百千民拥听经座，始见重天社稷才。
蜀王登福感寺塔三首 一::贯休::天资忠孝佐金轮，香火空王有宿因。此世喜登金骨塔，前生应是育王身。封疆岁暮笙歌合，襦袴正初锦绣新。释子沾恩无以报，祗擎章句贡平津。
蜀王登福感寺塔三首 二::贯休::似圣悲增道不穷，忧民忧国契尧聪。两髯有雪丹霄外，万里无尘一望中。南照微明连莽苍，峨嵋拥秀接崆峒。林僧岁月知何幸，还似支公见谢公。
蜀王登福感寺塔三首 三::贯休::步步层层孰可陪，相轮边日照三台。喜欢烝庶皆相逐，惆怅銮舆尚未回。金铎撼风天乐近，仙花含露瑞烟开。一年一度常如此，愿见文翁百度来。
少监三首 一::贯休::器琢仙珪美有余，席珍国宝比难如。衔花乳燕看调瑟，衣锦佳人侍读书。荀氏门风龙变化，谢家庭树玉扶疏。即期寰海隆平日，归佐吾皇侍玉除。
少监三首 二::贯休::益友相随益自强，趋庭问礼日昭彰。袍新宫锦千人目，马骏桃花一巷香。偏爱曾颜终必及，或如韩白亦无妨。八龙三虎森如也，万古千秋瑞圣唐。
少监三首 三::贯休::具体而微太少年，凤毛五色带非烟。倚天长剑看无敌，遶树号猿已应弦。接士开襟清圣熟，分题得句落花前。即应出将传家法，圣泽恩波浩浩然。
再到锺陵作::贯休::六七年来到豫章，旧游知己半凋伤。春风还有花千树，往事都如梦一场。无限丘墟侵郭路，几多台榭浸湖光。祗应唯有西山色，依旧崔巍上寺墙。
经弟妹坟::贯休::泪不曾垂此日垂，山前弟妹冢离离。年长于吾未得力，家贫抛尔去多时。鸿冲□□霜中断，蕙杂黄蒿冢上衰。恩爱苦情抛未得，不堪回首步迟迟。
到蜀与郑中丞相遇::贯休::深隐犹为未死灰，远寻知己遇三台。如何麋鹿群中出，又见鹓鸾天上来。剑阁霞黏残雪在，锦江香甚百花开。谩期王谢来相访，不是支公出世才。
别冯使君::贯休::瓦砾文章岂有媒，两三年祗在金台。本师头白须归去，太守门清愿再来。皓皓玉霜孤雁远，萧萧松岛片帆开。从兹林下终无事，唯祗焚香祝上台。
上新定宋使君::贯休::禅坐吟行谁与同，杉松共在寂寥中。碧云诗里终难到，白藕花经讲始终。水叠山层擎草疏，砧清月苦立霜风。十年勤苦今酬了，得句桐江识谢公。
和李判官见新榜为兄下第::贯休::失意荆枝滴泪频，陟冈何翅不知春。心中岐路平如砥，天上文章妙入神。休说宋风回鹢首，即看雷火燎龙鳞。从兹相次红霞里，留取方书与世人。
送罗邺赴许昌辟::贯休::方得论心又别离，黯然江上步迟迟。不堪回首崎岖路，正是寒风皴错时。美似郄超终有日，去依刘表更何疑。前程不少南飞雁，聊寄新诗慰所思。
酬韦相公见寄::贯休::盐梅金鼎美调和，诗寄空林问讯多。秦客弈棋抛已久，楞严禅髓更无过。万般如幻希先觉，一丈临山且奈何。空讽平津好珠玉，不知更得及门么。
酬张相公见寄::贯休::周郎怀抱好知音，常爱山僧物外心。闭户不知芳草歇，无能唯拟住山深。感通未合三生石，骚雅欢擎九转金。但似前朝萧与蒋，老僧风雪亦相寻。
酬王相公见赠::贯休::孤拙将来岂偶然，不能为漏滴青莲。一从麟笔题墙后，常祗冥心古像前。九德陶镕空有迹，六窗清净始通禅。今朝幸捧琼瑶赠，始见玄中更有玄。
酬周相公见赠::贯休::三界无家是出家，岂宜拊凤睹新麻。幸生白发逢今圣，曾梦青莲映玉沙。境陟名山烹锦水，睡忘东白洞平茶。喜擎绣段攀金鼎，谢朓余霞始是霞。
道情偈三首 一::贯休::崆峒老人专一一，黄梅真叟却无无。独坐松根石头上，四溟无限月轮孤。
道情偈三首 二::贯休::非色非空非不空，空中真色不玲珑。可怜卢大担柴者，拾得骊珠橐籥中。
道情偈三首 三::贯休::优钵罗花万劫春，频犂田地绝纤尘。道吾道者相招好，不是香林采叶人。
马上作::贯休::柳岸花堤夕照红，风清襟袖辔璁珑。行人莫讶频回首，家在凝岚一点中。
道中逢乞食老僧::贯休::赤棕榈笠眉毫垂，拄楖栗杖行迟迟。时人祗施盂中饭，心似白莲那得知。
秋末寄武昌一公::贯休::见说武昌江上住，柏枯槐朽战时风。知师诗癖难医也，霜洒芦花明月中。
陋巷::贯休::坠叶如花欲满沟，破篱荒井一蝉幽。亦知希骥无希者，作么令人强转头。
终南僧::贯休::声利掀天竟不闻，草衣木食度朝昏。遥思山雪深一丈，时有仙人来打门。
听僧弹琴::贯休::家近吴王古战城，海风终日打墙声。今朝乡思浑堆积，琴上闻师大蟹行。
渔者::贯休::风恶波狂身似闲，满头霜雪背青山。相逢略问家何在，回指芦花满舍间。
大蜀皇帝潜龙日述圣德诗五首 一::贯休::岳渎殊祥日月精，入尧金镜佐休明。衣严黻黼皇恩重，剑折芙蓉紫气横。玉甃金汤山岳峻，花藏台榭管弦清。已闻图上凌烟阁，宠渥穹窿玉不名。
大蜀皇帝潜龙日述圣德诗五首 二::贯休::扶持社稷似齐桓，百万雄师贵可观。神智发中真莫测，贡输天下学应难。风清鼙角□□□，□肃神龙草木寒。堪羡蜀民恒有福，太平时节一般般。
大蜀皇帝潜龙日述圣德诗五首 三::贯休::珠履三千侍玉除，宫花飘锦早莺初。虽然周孔心相似，其奈龚黄政不如。浩浩歌谣闻禁掖，重重襦袴满樵渔。若论朝野艰难日，第一之功美有余。
大蜀皇帝潜龙日述圣德诗五首 四::贯休::紫髯青眼代天才，韩白孙吴稍可陪。祗见赤心尧日下，岂知真气梵天来。听经瑞雪时时落，登塔天花步步开。尽祝庄椿同寿考，人间岁月岂能催。
大蜀皇帝潜龙日述圣德诗五首 五::贯休::丈夫勋业正乾坤，麟凤龟龙尽在门。西伯最怜耕让畔，曹参空爱酒盈樽。心慈为受金仙嘱，发白缘酬玉砌恩。从此于门转高大，可怜子子与孙孙。
陈情献蜀皇帝::贯休::河北江东处处灾，唯闻全蜀勿尘埃。一缾一钵垂垂老，千水千山得得来。奈菀幽栖多胜景，巴歈陈贡愧非才。自惭林薮龙钟者，亦得亲登郭隗台。
寿春节进大蜀皇帝五首 一::贯休::上玄大帝降坤维，箕尾为臣副圣期。岂比赤光盈室日，全同白象下天时。文经武纬包三古，日角龙颜遏四夷。今日降神天上会，愿将天福比须弥。
寿春节进大蜀皇帝五首 三::贯休::茂祉遐宣胜事幷，薰风微入舜弦清。四洲不必归王化，一统那能计圣情。合合鼓钟膏雨滴，峨峨宫阙瑞烟横。西逾昆岳东连海，谁不梯山贺圣明。
寿春节进大蜀皇帝五首 四::贯休::远人玉帛尽来归，及物天慈物物肥。春力遍时皆甲拆，王言闻者尽光辉。家家锦绣香醪熟，处处笙歌乳燕飞。为报蜀皇勤祷祝，圣明天子古今稀。
寿春节进大蜀皇帝五首 五::贯休::积劫修来似炼金，为皇为帝万灵钦。能当浊世为清世，始见君心是佛心。九野黎民耕浩浩，百蛮朝骑日骎骎。今朝献寿将何比，愿似庄椿一万寻。
对雪寄新定冯使君二首 一::贯休::仙掌空思归未能，焚香冥目对残灯。岂知瑞雪千山合，空觉春寒半夜增。翳月素云埋粉堞，堆巢孤鹤下金绳。因思太守忧民切，吟对琼枝喜不胜。
对雪寄新定冯使君二首 二::贯休::政化由来通上灵，丰年祥瑞满窗明。气严坐久灯凝焰，片大更深屋作声。飘掩烟霞何处去，欹斜杉竹向帘倾。雪林中客虽无事，还有新诗半夜成。
送刘相公朝觐二首 一::贯休::九苞仙瑞曜垂衣，一品高标百辟师。魏相十思常自切，曹溪一句几生知。久交玉帐虽难别，须佐金轮去已迟。唯杜荆州最惆怅，柳门回首落花时。
送刘相公朝觐二首 二::贯休::急征祗是再登庸，生意人心万国同。燮理久征殷傅说，谭真欲过李玄通。程穿岘首春光老，马速商于曙色红。从此龙颜又应瘦，寰瀛俱荷代天功。
避寇游成福山院::贯休::成福僧留不拟归，猕猴菌嫩豆苗肌。那堪蚕月偏多雨，况复衢城未解围。翠拥槿篱泉乱入，云开花岛雉双飞。堪嗟大似悠悠者，祗向诗中话息机。
别李常侍::贯休::楚水和烟海浪通，又擎杯锡去山东。道情虽拟攀孤鹤，诗业那堪至远公。梦入深云香雨滴，吟搜残雪石林空。朱门再到知何日，一片征帆万里风。
送郑阁赴闽辟::贯休::便便书腹德无邻，健笔从知又入闽。鹦鹉才须归紫禁，真珠履不称清贫。武夷山夹仙霞薄，螺女潭通海树春。从此应多好消息，莫忘江上一闲人。
寄信州张使君::贯休::水坛柽殿地含烟，领鹤行吟积翠间。数阁凉飔终日去，满怀明月上方还。时来自有鹓鸾识，道在从如草木闲。唯羡灵溪贤太守，一麾清坐似深山。
读吴越春秋::贯休::犹来吴越尽须惭，背德违盟又信谗。宰嚭一言终杀伍，大夫七事祗须三。功成献寿歌飘雪，谁爱扁舟水似蓝。今日雄图又何在，野花香径鸟喃喃。
春游灵泉寺::贯休::水蹴危梁翠拥沙，钟声微径入深花。嘴红涧鸟啼芳草，头白山僧自捍茶。松色摧残遭贼火，水声幽咽落人家。因寻古迹空惆怅，满袖香风白日斜。
归东阳临岐上杜使君七首 一::贯休::小谢清高大谢才，圣君令泰此方来。一从到后常无事，铃阁公庭满绿苔。
归东阳临岐上杜使君七首 二::贯休::红锦帐中歌白雪，乌皮几畔抚青英。不知何物为心地，赛却澄江彻底清。
归东阳临岐上杜使君七首 三::贯休::谁报田中有黑虫，一家斋戒减仙容。分忧若也皆如此，天下家家有剩舂。
归东阳临岐上杜使君七首 四::贯休::忧民心切出冲炎，禾稼如云喜气兼。林下闲人亦何幸，也随旌斾到银尖。
归东阳临岐上杜使君七首 五::贯休::方恐狱中桃树出，忽闻枯木却生烟。褚祥为郡曾如此，却恐当时是偶然。
归东阳临岐上杜使君七首 六::贯休::枯骨纵横遍水湄，尽收为冢碧参差。分明为报精灵辈，好送旌旗到凤池。
归东阳临岐上杜使君七首 七::贯休::舍鲁依刘一片云，好风吹去远纤尘。犹期明月清风夜，来作西园第八人。
闻迎真身::贯休::四海无波八表臣，恭闻今岁礼真身。七重鏁未开今钥，五色光先入紫宸。丹凤楼台飘瑞雪，岐阳草木亚香尘。可怜优钵罗花树，三十年来一度春。
灞陵战叟::贯休::剑刓秋水鬓梳霜，回首胡天与恨长。官竟不封右校尉，鬬曾生挟左贤王。寻班超传空垂泪，读李陵书更断肠。今日灞陵陵畔见，春风花雾共茫茫。
遇道者::贯休::鹤骨松筋风貌殊，不言名姓绝荣枯。寻常藜杖九衢里，莫是商山一皓无。身带烟霞游汗漫，药兼神鬼在葫芦。只应张果支公辈，时复相逢醉海隅。
赠锺陵陈处士::贯休::否极方生社稷才，唯谭帝道鄙梯媒。高吟千首精怪动，长啸一声天地开。湖上独居多草木，山前频醉过风雷。吾皇仄席求贤久，莫待征书两度来。
偶作因怀山中道侣::贯休::是是非非竟不真，桃花流水送青春。姓刘姓项今何在，争利争名愁杀人。必竟输他常寂默，只应赢得苦沈沦。深云道者相思否，归去来兮湘水滨。
送新罗人及第归::贯休::捧桂香和紫禁烟，远乡程彻巨鳌边。莫言挂席飞连夜，见说无风即数年。衣上日光真是火，岛旁鱼骨大于船。到乡必遇来王使，与作唐书寄一篇。
送新罗衲僧::贯休::扶桑枝西真气奇，古人呼为师子儿。六环金锡轻摆撼，万仞雪峤空参差。枕上已无乡国梦，囊中犹挈石头碑。多惭不便随高步，正是风清无事时。
春晚桐江上闲望作::贯休::江上车声落日催，纷纷扰扰起红埃。更无人望青山立，空有帆冲夜色来。沙鸟似云钟外去，汀花如火雨中开。可怜潇洒鸱夷子，散发扁舟去不回。
商山道者::贯休::五千言外得玄音，石屋寒栖隔雪林。多傍松风梳绿发，只烧崖药点黄金。澄潭龙气来萦砌，月冷星精下听琴。曾梦先生非此处，碧桃溪上紫烟深。
闻许棠及第因寄桂雍::贯休::时清道合出尘埃，清苦为诗不杖媒。今日桂枝平折得，几年春色并将来。势扶九万风初极，名到三山花正开。更有平人居蛰屋，还应为作一声雷。
瀔江秋居作::贯休::无事相关性自摅，庭前拾叶等闲书。青山万里竟不足，好竹数竿凉有余。近看老经加澹泊，欲归少室复何如。面前小沼清如镜，终养琴高赤鲤鱼。
上缙云段使君::贯休::清畏人知人尽知，缙云三载得宣尼。活民刀尺虽无象，出世文章岂有师。术气芝香粘瓮榼，云痕翠点满旌旗。今朝暂到金台上，颇觉心如太古时。
野居偶作::贯休::高谈清虚即是家，何须须占好烟霞。无心于道道自得，有意向人人转赊。风触好花文锦落，砌横流水玉琴斜。但令如此还如此，谁羡前程未可涯。
再游东林寺作五首 一::贯休::台殿参差耸瑞烟，桂花飘雪水潺潺。莫疑远去无消息，七万余年始半年。
再游东林寺作五首 二::贯休::桓玄旧辇残云湿，耶舍孤坟落照迟。有个山僧倚松睡，恐人来取白猿儿。
再游东林寺作五首 三::贯休::玉像珠龛香阵横，锦霞多傍石墙生。辟蛇行者今何在，花里唯闻鸠鸟声。
再游东林寺作五首 四::贯休::爱陶长官醉兀兀，送陆道士行迟迟。买酒过溪皆破戒，斯何人斯师如斯。
再游东林寺作五首 五::贯休::白薝卜花露滴滴，红苾刍草香蒙蒙。田地更无尘一点，是何人合住其中。
题兰江言上人院二首 一::贯休::一生只著一麻衣，道业还欺习彦威。手把新诗说山梦，石桥天柱雪霏霏。
题兰江言上人院二首 二::贯休::只是危吟坐翠层，门前岐路自崩腾。青云名士时相访，茶煮西峰瀑布冰。
中秋十五夜月::贯休::噀雪喷霜满碧虚，王孙公子玩相呼。从来天匠为轮足，自是人心此夜余。静入万家危露滴，清埋众象叫鸿孤。坐来惟觉情无极，何况三湘与五湖。
鹭鸶有怀::贯休::粉魄霜华为尔枯，鸳鸯相伴更堪图。爱来沙岛遗银屋，终作金笼养雪雏。栖宿必多清濑梦，品流还次白猿徒。今朝不觉频回首，曾伴瑶花近玉壶。
东阳罹乱后怀王慥使君五首 一::贯休::昨来祗对汉诸侯，胜事消磨不自由。裂地鼓鼙军□急，连天烽火阵云秋。砍毛淬剑虽无数，歃血为盟不到头。谁为今朝奉明主，使君司户在隋州。
东阳罹乱后怀王慥使君五首 二::贯休::只报精兵过大河，东西南北杀人多。可怜白日浑如此，来似蝗虫争奈何。天意岂应容版乱，人心都改太凋讹。不胜惆怅还惆怅，一曲东风月胯歌。
东阳罹乱后怀王慥使君五首 三::贯休::为郡无如王使君，一家清冷似云根。货财不入崔洪口，俎豆尝闻夫子言。须发坐成三载雪，黎氓空负二天恩。不堪西望西风起，纵火昆仑谁为论。
东阳罹乱后怀王慥使君五首 四::贯休::魄慑魂飞骨亦销，此魂此魄亦难招。黄今白玉家家尽，绣闼雕甍处处烧。惊动乾坤常黯惨，深藏山岳亦倾摇。恭闻国有英雄将，拟把何心荅圣朝。
东阳罹乱后怀王慥使君五首 五::贯休::不是龚黄覆育才，即须清苦远尘埃。无人与奏吾皇去，致乱唯因酷吏来。刳剥生灵为事业，巧通毫谮作梯媒。令人转忆王夫子，一片真风去不回。
避地毘陵寒月上孙徽使君兼寄东阳王使君三首 一::贯休::一到毘陵心更劳，冷吟闲步拥云袍。岂缘思妙尘埃少，自是风清物态高。野色疏黄连楚甸，故山奇碧隔河桥。终须愚谷中安致，不是人间好羽毛。
避地毘陵寒月上孙徽使君兼寄东阳王使君三首 二::贯休::常忆双溪八咏前，讲诗论道接清贤。文欺白凤真难及，药撚红蕖岂偶然。花湿瑞烟粘玉磬，帘垂幽鸟啄苔钱。自怜不是悠悠者，吟嚼真风二十年。
避地毘陵寒月上孙徽使君兼寄东阳王使君三首 三::贯休::□雷车雨滴阶声，寂寞焚香独闭扃。锦绣文章无路达，袴襦歌咏隔墙听。松声冷浸茶轩碧，苔点狂吞纳线青。唯有孤高江太守，不忘病客在禅灵。
秋末寄上桐江冯使君::贯休::山东山色胜诸山，谢守清高不可攀。薄俗尽于言下泰，苦心唯到醉中闲。香凝锦帐抄书后，月转棠阴送客还。野客霑恩归未得，萧萧霜叶满柴关。
禅师::贯休::击鼓求亡益是非，木中生火更何为。吾师别是醍醐昧，不是知心人不知。
道士::贯休::花岛相逢满袖云，藉花论道过金巾。腾腾又入仙山去，只恐是青城丈人。
风琴::贯休::至境心为造化功，一枝青竹四弦风。寥寥双耳更深后，如在缑山明月中。
庭橘::贯休::蚁踏金苞四五株，洞庭山上味何殊。不缘松树称君子，肯便甘人唤木奴。
落花::贯休::蝶醉蜂痴一簇香，绣葩红蒂堕残芳。因嗟好德人难得，公子王孙尽断肠。
孤云::贯休::将比鹭鸶还恐屈，始思残雪不如多。清风相引去更远，皎洁孤高奈尔何。
苦吟::贯休::河薄星疏雪月孤，松枝清气入肌肤。因知好句胜金玉，心极神劳特地无。
古战处::贯休::鬼气苍黄棘叶红，昔时人血此时风。相怜极目无疆地，曾落将军一阵中。
偶然作::贯休::蝉声引出石中蛩，寂寞门扃叶数重。谁道思山心不切，等闲尽出两三峰。
招友人宿::贯休::银地无尘金菊开，紫梨红枣堕莓苔。一泓秋水一轮月，今夜故人来不来。
山居诗二十四首 一::贯休::休话喧哗事事难，山翁只合住深山。数声清磬是非外，一个闲人天地间。绿圃空阶云冉冉，异禽灵草水潺潺。无人与向群儒说，岩桂枝高亦好扳。
山居诗二十四首 二::贯休::难是言休即便休，清吟孤作碧溪头。三间茆屋无人到，十里松阴独自游。明月清风宗炳社，夕阳秋色庾公楼。修心未到无心地，万种千般逐水流。
山居诗二十四首 三::贯休::好鸟声长睡眼开，好茶擎乳坐莓苔。不闻荣辱成番尽，只见熊罴作队来。诗里从前欺白雪，道情终遣似婴孩。由来此事知音少，不是真风去不回。
山居诗二十四首 四::贯休::万境忘机是道华，碧芙蓉里日空斜。幽深有径通仙窟，寂寞无人落异花。掣电浮云真好喻，如龙似凤不须夸。君看江上英雄冢，只有松根与柏槎。
山居诗二十四首 五::贯休::鞭后从他素发兼，涌清奔碧冷侵帘。高奇章句无人爱，澹泊身心举世嫌。白石桥高吟不足，红霞影暖卧无厌。居山别有非山意，莫错将予比宋纤。
山居诗二十四首 六::贯休::鸟外尘中四十秋，亦曾高挹汉诸侯。如斯标致虽清拙，大丈夫儿合自由。紫术黄菁苗蕺蕺，锦囊香麝语啾啾。终须心到曹溪叟，千岁槠根雪满头。
山居诗二十四首 七::贯休::慵甚嵇康竟不回，何妨方寸似寒灰。山精日作儿童出，仙者时将玉器来。筠帚埽花惊睡鹿，地垆烧树带枯苔。不行朝市多时也，许史金张安在哉。
山居诗二十四首 八::贯休::心心心不住希夷，石屋巉岩鬓发垂。养竹不除当路笋，爱松留得碍人枝。焚香开卷霞生砌，卷箔冥心月在池。多少故人头尽白，不知今日又何之。
山居诗二十四首 九::贯休::龙藏琅函遍九垓，霜锺金鼓振琼台。堪嗟一句无人得，遂使吾师特地来。无角铁牛眠少室，生儿石女老黄梅。令人转忆庞居士，天上人间不可陪。
山居诗二十四首 十::贯休::五岳烟霞连不断，三山洞穴去应通。石窗欹枕疏疏雨，水碓无人浩浩风。童子念经深竹里，猕猴拾虱夕阳中。因思往事抛心力，六七年来楚水东。
山居诗二十四首 十一::贯休::尘埃中更有埃尘，时复双眉十为颦。赖有年光飞似箭，是何心地亦称人。回贤参孝时时说，蜂虿狼贪日日新。天意刚容此徒在，不堪惆怅不堪陈。
山居诗二十四首 十二::贯休::翠窦烟岩画不成，桂华瀑沫杂芳馨。拨霞扫雪和云母，掘石移松得茯苓。好鸟傍花窥玉磬，嫩苔和水没金缾。从他人说从他笑，地覆天翻也只宁。
山居诗二十四首 十四::贯休::岚嫩风轻似碧纱，雪楼金像隔烟霞。葛苞玉粉生香垅，菌簇银钉满净楂。举世只知嗟逝水，无人微解悟空花。可怜扰扰尘埃里，双鬓如银事似麻。
山居诗二十四首 十六::贯休::一庵冥目在穹冥，菌枕松床藓阵青。乳鹿暗行柽径雪，瀑泉微溅石楼经。闲行不觉过天井，长啸深能动岳灵。应恐无人知此意，非凡非圣独醒醒。
山居诗二十四首 十七::贯休::慵刻芙蓉传永漏，休夸丽藻鄙汤休。且为小囤盛红粟，别有珍禽胜白鸥。拾栗远寻深涧底，弄猿多在小峰头。不能更出尘中也，百炼刚为绕指柔。
山居诗二十四首 十八::贯休::业薪心火日烧煎，浪死虚生自古然。陆氏称龙终妄矣，汉家得鹿更空焉。白衣居士深深说，青眼胡僧远远传。刚地无人知此意，不堪惆怅落花前。
山居诗二十四首 十九::贯休::露滴红兰玉满畦，闲拖象屣到峰西。但令心似莲花洁，何必身将槁木齐。古壍细烟红树老，半岩残雪白猿啼。虽然不是桃源洞，春至桃花亦满蹊。
山居诗二十四首 二十::贯休::自休自已自安排，常愿居山事偶谐。僧采树衣临绝壑，狖争山果落空阶。闲担茶器缘青障，静衲禅袍坐绿崖。虚作新诗反招隐，出来多与此心乖。
山居诗二十四首 二十二::贯休::自古浮华能几几，逝波终日去滔滔。汉王废苑生秋草，吴主荒宫入夜涛。满屋黄金机不息，一头白发气犹高。岂知知足金仙子，霞外天香满毳袍。
山居诗二十四首 二十三::贯休::如愚何止直如弦，只合深藏碧嶂前。但见山中常有雪，不知世上是何年。野人爱向庵前笑，赤玃频来袖畔眠。只有逍遥好知己，何须更问洞中天。
山居诗二十四首 二十四::贯休::支公放鹤情相似，范泰论交趣不同。有念尽为烦恼相，无私方称水晶宫。香焚薝卜诸峰晓，珠掐金刚万境空。若买山资言不及，恒河沙劫用无穷。
再逢虚中道士三首 一::贯休::天目西峰古坏坛，坛边相别雪漫漫。如今四十余年也，还共当时恰一般。
再逢虚中道士三首 二::贯休::囊里灵龟小似钱，道伊年与我同年。壶中长挈天相逐，何处升天更有天。
再逢虚中道士三首 三::贯休::吾道将君道且殊，君须全似老君须。寻常有语争堪信，爱说蟠桃似瓮麤。
上卢使君二首 一::贯休::一领彤弓下赤墀，惟将清净作藩篱。马卿山岳金相似，张绪风情柳不如。心染烟霞新句出，笔驱奸蠹宿根隳。鄱阳黎庶还堪羡，头有重天足有牦。
上卢使君二首 二::贯休::司马迁文亚圣人，三头九陌碾香尘。尽传棣萼麟兼凤，终作昌朝甫与申。楼耸娇歌疏雨过，风含和气满城春。因知寰海升平去，又见高宗梦里人。
陪冯使君游六首 登干霄亭::贯休::拥翠扪萝山屐轻，飘飖红斾在青冥。仙科朱绂言非贵，溪鸟林泉癖爱听。古桂林边棋局湿，白云堆里茗烟青。因思庐岳弥天客，手把金书倚石屏。
陪冯使君游六首 游灵泉院::贯休::珂珮喧喧满路岐，乱泉声里扣禅扉。对花语合希夷境，坐石苔黏黻黼衣。鸟啄古杉云冉冉，风吹清磬露霏霏。惠岩亦有孤峰在，只恋翻经未得归。
陪冯使君游六首 过相思岭::贯休::誉自馨香道自怡，相思岭上却无机。荒蕖叶覆深霞在，片石人吟一鸟飞。何处风砧传古曲，谁家冢树挂斜晖。因思往事真堪笑，鹤背渔竿未是归。
陪冯使君游六首 锦沙墩::贯休::临水登山兴自奇，锦沙墩上最多时。虽云发白孤峰好，其奈名清圣主知。草媚莲塘资逸步，云生松壑有新诗。翛然别是神仙趣，岂羡东山妓乐随。
陪冯使君游六首 钓罾潭::贯休::境静江清无事时，红旌画鹢动渔矶。心期只是行春去，日暮还应待鹤归。风破绮霞山寺出，人歌白雪岛花飞。自怜亦在仙舟上，玉浪翻翻溅草衣。
陪冯使君游六首 迎仙阁::贯休::涧香霞影遶楼台，卷箔凭阑耳目开。况从旌旗近鸾凤，可怜谈笑出尘埃。火云不入长松径，露茗何须白玉杯。谁道迎仙仙不至，今朝还有谢公来。
贺雨上王使君二首 一::贯休::一片丹心合万灵，应时甘雨带龙腥。驱尘煞烧连穷□，□电冲霓满窅冥。处处已知仓廪溢，家家皆歇管弦听。应须蚤勒南山石，黄霸清风满内庭。
贺雨上王使君二首 二::贯休::由来天赞德唯馨，朋祷心期事尽行。玄妙久闻谈佛母，感通今日见神明。破除秋热飘萧尽，还似春时散漫倾。他日为霖亦如此，诸生无不沐经营。
感怀寄卢给事二首 一::贯休::绵绵远念近来多，喜鹊随函到绿萝。虽匪二贤曾入洛，忽惊六义减沈疴。童扳邻杏隳墙瓦，燕啄花泥落砌莎。好更因人寄消息，沃州归去已蹉跎。
感怀寄卢给事二首 二::贯休::常忆团圆绣像前，东归经乱独生全。孤峰已住六七处，万事无成三十年。每想苑墙危逼路，更思钵塔晓凌烟。如今憔悴荆枝尽，一讽来书一怆然。
送郑使君::贯休::刺婺廉闽动帝台，唯将清净作梯媒。绿沈枪卓妖星落，白玉壶澄苦雾开。仁爱久悬溪上月，恩光又发领头梅。天资刘邵龚黄笔，神助韩彭卫霍才。古驿剑江分掩映，画旗花舫下喧豗。凤麟帟幕芙蓉坼，洞壑清威霹雳来。礼乐封疆添礼乐，尘埃时节勿尘埃。荔支花下驱千骑，薝葡林中礼万回。视事蛮奴磨玉砚，邀宾海月射金杯。讴歌合合千门乐，鼙角雄雄一阁雷。君父恩深头早白，子孙荣袭日难陪。东阳缁素如何好，空向生祠祝上台。
赠杨公杜之舅::贯休::分尽君忧一不遗，凤书征入万民悲。风云终日如相逐，雨露前程即可知。画舸还盛江革石，秋山又看谢安棋。谈谐尽是经邦术，头角由来出世姿。天地事须归橐籥，文章谁得到罘罳。扣舷傍岛清吟健，问俗看渔晚泊迟。霞影满江摇枕簟，鸟行和月下涟漪。周秦汉魏书书在，麟凤龟龙步步随。金殿恩波将浩浩，圭峰意绪谩孜孜。郡中条令春常在，境外歌谣美更奇。道者药罏留要妙，林僧禅偈寄相思。王杨卢骆真何者，房杜萧张更是谁。应念衢民千万户，家家皆置一生祠。
游金华山禅院::贯休::兹地曾栖菩萨僧，旃檀楼殿瀑崩腾。因知境胜终难到，问着人来悉不曾。斜谷暗藏千载雪，薄岚常翳一龛灯。多惭不及当时海，又下嵯峨一万层。
寄郑道士二首 一::贯休::常忆苏耽好羽仪，信安山观住多时。不知玉质双栖处，两个仙人是阿谁。
寄郑道士二首 二::贯休::谁带金轮髻里珠，何妨相逐去清都。旧山大有闲田地，五色香茆有子无。
送少年禅师二首 一::贯休::秀眉青目树花衣，一钵随缘智不知。佛与轮王嫌不作，世间刚有个痴儿。
送少年禅师二首 二::贯休::万水千山一鹤飞，岂愁游子暮何之。古今此著无人会，王积新输更不疑。
古剑池::贯休::秋水莲花三四枝，我来慷慨步迟迟。不决浮云斩邪佞，真成龙去拟何为。
曹娥碑::贯休::高碑说尔孝应难，弹指端思白浪间。堪叹行人不回首，前山应是苎萝山。
比干传::贯休::昏王亡国岂堪陈，只见明诚不见身。想得先生也知自，欲将留与后来人。
送人游茆山::贯休::鸟啼花笑煖纷纷，路入青云白石门。君到前头好看好，老僧或恐是茆君。
闻杜宇::贯休::咽雨哀风更不停，春光于尔岂无情。宜须唤得谢豹出，方始年年无此声。
听晓角::贯休::三会单于满阁风，五行无忒月朦胧。如何十万家休戚，只在呜呜咽咽中。
经吴宫::贯休::夫差昏暗霸图倾，千古凄凉地不灵。妖艳恩余宫露浊，忠臣心苦海山青。萧条陵陇侵寒水，仿佛楼台出杳冥。此是前车况非远，六朝何更不惺惺。
送薛侍郎贬峡州司马::贯休::得罪唯惊恩未酬，夷陵山谁称闲游。人知八凯须当国，猿到三声不用愁。花落扁舟香冉冉，草侵公署雨修修。因人好寄新诗好，不独江东有沃州。
将入匡山宿韩判官宅::贯休::一宿兰堂接上才，白云归去几裴回。黛青峰朵孤吟后，雪白猿儿必寄来。帘卷茶烟萦堕叶，月明棋子落深苔。明朝江上空回首，始觉清风不可陪。
送郑侍郎骞赴阙::贯休::文章国器尽琅玕，朝骑骎骎岁欲残。彩笔祗宜天上用，绣衣偏称雪中看。休惊断雁离三楚，渐入祥烟下七槃。翰苑旧知凭与说，紫金轮畔寄书难。
上卢使君::贯休::一别旌旗已一年，二林真子劝安禅。常思双戟华堂里，还似孤峰峭壁前。步出林泉多吉梦，帆侵分野入祥烟。自怜酷似随阳雁，霜打风飘到日边。
寄匡山大愿和尚::贯休::一听玄音下竹亭，却思窗雪与囊萤。祗将清净酬恩德，敢信文章有性灵。梦历山床闻鹤语，吟思海月上沙汀。不堪回首沧江上，万仞庐峰在杳冥。
别卢使君归东阳二首 一::贯休::雨气蒙蒙草满庭，式微吟剧更谁听。诗逢匠化唯贪住，日觉恩深不易铭。心苦祗应消鬓黑，梦游频入倚天青。从兹还似归回首，唯祝台星与福星。
别卢使君归东阳二首 二::贯休::家在严陵钓渚旁，细涟嘉树拂窗凉。难医林薮烟霞癖，又出芝兰父母乡。孤帆好风千里煖，深花黄鸟一声长。终期金鼎调羹日，再近尼丘日月光。
溪寺水阁闲眺因寄宋使君::贯休::溪木萧条一凭阑，玉霜飞后浪花寒。钓鱼船上风烟暝，古木林中砧杵干。至竟道心方始是，空耽山色亦无端。谁如太守分忧外，时把西经尽日看。
{巩/言}光大师草书歌::贯休::雪压千峰横枕上，穷困虽多还激壮。看师逸迹两相宜，高适歌行李白诗。海上惊驱山猛烧，吹断狂烟著沙草。江楼曾见落星石，几回试发将军炮。别有寒雕掠绝壁，提上玄猿更生力。又见吴中磨角来，舞槊盘刀初触击。好文天子挥宸翰，御制本多推玉案。晨开水殿教题壁，题罢紫衣亲宠锡。僧家爱诗自拘束，僧家爱画亦局促。唯师草圣艺偏高，一掬山泉心便足。
献钱尚父::贯休::贵逼人来不自由，龙骧凤翥势难收。满堂花醉三千客，一剑霜寒十四州。鼓角揭天嘉气冷，风涛动地海山秋。东南永作金天柱，谁羡当时万户侯。
绣州张相公见访::贯休::德符唐德瑞通天，曾叱谗谀玉座前。千袭彩衣宫锦薄，数床御札主恩偏。出师暂放张良箸，得罪惟撑范蠡船。未报君恩终必报，不妨金地礼青莲。
题某公宅::贯休::宅成天下借图看，始笑平生眼力悭。地占百湾多是水，楼无一面不当山。荷深似入苕溪路，石怪疑行雁荡间。只恐中原方鼎沸，天心未遣主人闲。
海觉禅师山院::贯休::人言海觉老宗师，隐绝层巅世莫知。青草不生行道迹，白云常护坐禅扉。六环金锡飞来后，一派银河泻落时。借问大心能济物，龙门风雹卷天池。
悼张道古::贯休::清河逝水大匆匆，东观无人失至公。天上君恩三载隔，鉴中鸾影一时空。坟生苦雾苍茫外，门掩寒云寂寞中。惆怅斯人又如此，一声蛮笛满江风。
赠写经僧楚云::贯休::剔皮刺血诚何苦，为写灵山九会文。十指沥干终七轴，后来求法更无君。
寄题诠律师院::贯休::锦溪光里耸楼台，师院高凌积翠开。深竹杪闻残磐尽，一茶中见数帆来。焚香只是看新律，幽步犹疑损绿苔。莫讶题诗又东去，石房清冷在天台。
寄天台叶道士::贯休::负局高风不可陪，玉霄峰北置楼台。注参同契未将出，寻楖栗僧多宿来。飕槭松风山枣落，闲关溪鸟术花开。终须肘后相传好，莫便乘鸾去不回。
送道友归天台::贯休::藓浓苔湿冷层层，珍重先生独去登。气养三田传未得，药非八石许还曾。云根应狎玉斧子，月迳多寻银地僧。太守苦留终不住，可怜江上去腾腾。
春送僧::贯休::蜀魄关关花雨深，送师冲雨到江浔。不能更折江头柳，自有青青松柏心。
律师::贯休::薝卜花红径草青，雪肤冰骨步轻轻。今朝暂到焚香处，只恐床前有虱声。
书石壁禅居屋壁::贯休::赤旃檀塔六七级，白菡萏花三四枝。禅客相逢只弹指，此心能有几人知。
题东林十八贤真堂::齐己::白藕花前旧影堂，刘雷风骨画龙章。共轻天子诸侯贵，同爱吾师一法长。陶令醉多招不得，谢公心乱入无方。何人到此思高躅，岚点苔痕满粉墙。
题南岳般若寺::齐己::诸峰翠少中峰翠，五寺名高此寺名。石路险盘岚霭滑，僧窗高倚泬寥明。凌空殿阁由天设，遍地杉松是自生。更有上方难上处，紫苔红藓遶峥嵘。
寄庐岳僧::齐己::一闻飞锡别区中，深入西南瀑布峰。天际雪埋千片石，洞门冰折几株松。烟霞明媚栖心地，苔藓萦纡出世踪。莫问江边旧居寺，火烧兵劫断秋钟。
游谷山寺::齐己::城里寻常见碧棱，水边朝暮送归僧。数峰云脚垂平地，一径松声彻上层。寒涧不生浮世物，阴崖犹积去年冰。此身有底难抛事，时复携筇信步登。
楚寺寒夜作::齐己::寒炉局促坐成劳，暗淡灯光照二毛。水寺闲来僧寂寂，雪风吹去雁嗷嗷。江山积叠归程远，魂梦穿沿过处高。毕竟忘言是吾道，袈裟不称揖萧曹。
送泰禅师归南岳::齐己::石龛闲鏁白猿边，归去程途半在船。林簇晓霜离水寺，路穿新烧入山泉。已寻岚壁临空尽，却看星辰向地悬。有兴寄题红叶上，不妨收拾别为编。
山中寄凝密大师兄弟::齐己::一炉薪尽室空然，万象何妨在眼前。时有兴来还觅句，已无心去即安禅。山门影落秋风树，水国光凝夕照天。借问荀家兄弟内，八龙头角让谁先。
海棠花::齐己::繁于桃李盛于梅，寒食旬前社后开。半月暄和留艳态，两时风雨免伤摧。人怜格异诗重赋，蝶恋香多夜更来。犹得残红向春暮，牡丹相继发池台。
题赠湘西龙安寺利禅师::齐己::头白已无行脚念，自开荒寺住烟萝。门前路到潇湘尽，石上云归岳麓多。南祖衣盂曾礼谒，东林泉月旧经过。闲来松外看城郭，一片红尘隔逝波。
寄文浩百法::齐己::当时六祖在黄梅，五百人中眼独开。入室偈闻传绝唱，升堂客谩恃多才。铁牛无用成真角，石女能生是圣胎。闻说欲抛经论去，莫教惆怅却空回。
谢人寄新诗集::齐己::所闻新事即戈矛，欲去终疑是暗投。远客寄言还有在，此门将谓总无休。千篇著述诚难得，一字知音不易求。时入思量向何处，月圆孤凭水边楼。
谢元愿上人远寄檀溪集::齐己::白首萧条居汉浦，清吟编集号檀溪。有人收拾应如玉，无主知音只似泥。入理半同黄叶句，遣怀多拟碧云题。犹能为我相思在，千里封来梦泽西。
寄道林寺诸友::齐己::吟兴终依异境长，旧游时入静思量。江声里过东西寺，树影中行上下方。春色湿僧巾屦腻，松花沾鹤骨毛香。老来何计重归去，千里重湖浪渺茫。
赠智满三藏::齐己::灌顶清凉一滴通，大毗卢藏遍虚空。欲飞薝卜花无尽，须待陀罗尼有功。金杵力摧魔界黑，水精光透夜灯红。可堪东献明天子，命服新酬赞国风。
谢王先辈湘中回惠示卷轴::齐己::少小即怀风雅情，独能遗象琢淳精。不教霜雪侵玄鬓，便向云霄换好名。携去湘江闻鼓瑟，袖来缑岭伴吹笙。多君百首贻衰飒，留把吟行访竺卿。
荆渚寄怀西蜀无染大师兄::齐己::大沩心付白崖前，宝月分辉照蜀天。圣主降情延北内，诸侯稽首问南禅。清秋不动骊龙海，红日无私罔象川。欲听吾宗旧山说，地边身老楚江边。
谢武陵徐巡官远寄五七字诗集::齐己::五字才将七字争，为君聊敢试悬衡。鼎湖菡萏摇金影，蓬岛鸾皇舞翠声。还是灵龟巢得稳，要须仙子驾方行。两边珍重遥相惠，何夕灯前尽此情。
重宿旧房与愚上人静话::齐己::曾此栖心过十冬，今来潇洒属生公。檀栾旧植青添翠，菡萏新栽白换红。北面城临灯影合，西邻壁近讲声通。不知门下趋筵士，何似当时石解空。
谢南平王赐山鸡::齐己::五色文章类彩鸾，楚人罗得半摧残。金笼莫恨伤冠帻，玉粒颁惭剪羽翰。孤立影危丹槛里，双栖伴在白云端。上台爱育通幽细，却放溪山去不难。
荆门病中雨后书怀寄幕中知己::齐己::病根翻作忆山劳，一雨聊堪浣郁陶。心白未能忘水月，眼青独得见秋毫。蝉声晚簇枝枝急，云影晴分片片高。还忆赤松兄弟否，别来应见鹤衣毛。
宿江寺::齐己::岛僧留宿慰衰颜，旧住何妨老未还。身共锡声离鸟外，迹同云影过人间。曾无梦入朝天路，忆有诗题隔海山。珍重来晨渡江去，九华青里扣松关。
谢贯微上人寄示古风今体四轴::齐己::四轴骚词书八行，捧吟肌骨遍清凉。谩求龙树能医眼，休问图澄学洗肠。今体尽搜初剖判，古风淳凿未玄黄。不知谁肯降文阵，暗点旌旗敌子房。
荆州贯休大师旧房::齐己::疏篁抽笋柳垂阴，旧是休公种境吟。入贡文儒来请益，出官卿相驻过寻。右军书画神传髓，康乐文章梦授心。销得青城千嶂下，白莲标塔帝恩深。
寄谷山长老::齐己::游遍名山祖遍寻，却来尘世浑光阴。肯将的的吾师意，拟付茫茫弟子心。岂有虚空遮道眼，不妨文字问知音。沧浪万顷三更月，天上何如水底深。
寄黄晖处士::齐己::蒙氏艺传黄氏子，独闻相继得名高。锋铓妙夺金鸡距，纤利精分玉兔毫。濡染只应亲赋咏，风流不称近方刀。何妨寄我临池兴，忍使江淹役梦劳。
乞樱桃::齐己::去年曾赋此花诗，几听南园烂熟时。嚼破红香堪换骨，摘残丹颗欲烧枝。流莺偷啄心应醉，行客潜窥眼亦痴。闻说张筵就珠树，任从攀折半离披。
寄南雅上人::齐己::曾得音书慰暮年，相思多故信难传。清吟何处题红叶，旧社空怀堕白莲。山水本同真趣向，侯门刚有薄因缘。他时不得君招隐，会逐南归楚客船。
寄欧阳侍郎::齐己::又闻繁总在嘉州，职重身闲倚寺楼。大象影和山面落，两江声合郡前流。棋轻国手知难敌，诗是天才肯易酬。毕竟男儿自高达，从来心不是悠悠。
与崔校书静话言怀::齐己::同年生在咸通里，事佛为儒趣尽高。我性已甘披祖衲，君心犹待脱蓝袍。霜髭晓几临铜镜，雪鬓寒疏落剃刀。出世朝天俱未得，不妨还往有风骚。
谢人惠拄杖::齐己::邛州灵境产修篁，九节材应表九阳。造化已能分尺度，保持争合与寻常。幽林剪破清秋影，高手携来绿玉光。深谢鲁儒怜潦倒，欲教撑拄遶禅床。
谢秦府推官寄丹台集::齐己::秦王手笔序丹台，不错褒扬最上才。凤阙几传为匠硕，龙门曾用振风雷。钱郎未竭精华去，元白终存作者来。两轴蚌胎骊颔耀，枉临禅室伴寒灰。
题画鹭鸶兼简孙郎中::齐己::曾向沧江看不真，却因图画见精神。何妨金粉资高格，不用丹青点此身。蒲叶岸长堪映带，荻花丛晚好相亲。思量画得胜笼得，野性由来不恋人。
贺行军太傅得白氏东林集::齐己::乐天歌咏有遗编，留在东林伴白莲。百尺典坟随丧乱，一家风雅独完全。常闻荆渚通侯论，果遂吴都使者传。仰贺斯文归朗鉴，永资声政入薰弦。
韶阳微公::齐己::曲江晴影石千株，吾子思归梦断初。有信北来山叠叠，无言南去雨疏疏。祖师门接园林路，丞相家同井邑居。闲野老身留得否，相招多是秀才书。
将之匡岳过寻阳::齐己::帆过寻阳晚霁开，西风北雁似相催。大都浪后青堆没，五老云中翠叠来。此路便堪归水石，何门更合向尘埃。远公林下莲池畔，个个高人尽有才。
寄湘幕王重书记::齐己::抛掷浟江旧钓矶，日参筹画废吟诗。可能有事关心后，得似无人识面时。官好近闻加茜服，药灵曾说换霜髭。高才直气平生志，除却徒知即不知。
宿沈彬进士书院::齐己::相期只为话篇章，踏雪曾来宿此房。喧滑尽消城漏滴，窗扉初掩岳茶香。旧山春暖生薇蕨，大国尘昏惧杀伤。应有太平时节在，寒宵未卧共思量。
怀金陵知旧::齐己::海门相别住荆门，六度秋光两鬓根。万象倒心难盖口，一生无事可伤魂。石头城外青山叠，北固窗前白浪翻。尽是共游题版处，有谁惆怅拂苔痕。
喜得自牧上人书::齐己::吴都使者泛惊涛，灵一传书慰毳袍。别兴偶随云水远，知音本自国风高。身依闲淡中销日，发向清凉处落刀。闻着括囊新集了，拟教谁与序离骚。
惊秋::齐己::晓窗惊觉向秋风，万里心凝淡荡中。池影碎翻红菡萏，井声干落绿梧桐。破除闲事浑归道，销耗劳生旋逐空。妖杀九原狐兔意，岂知丘陇是英雄。
闻沈彬赴吴都请辟::齐己::长讶高眠得稳无，果随征辟起江湖。鸳鸯已列樽罍贵，鸥鹤休怀钓渚孤。白日不妨扶汉祚，清才何让赋吴都。可能更忆相寻夜，雪满诸峰火一炉。
寄江夏仁公::齐己::寺阁高连黄鹤楼，檐前槛底大江流。几因秋霁澄空外，独为诗情到上头。白日有余闲送客，紫衣何啻贵封侯。别来多少新吟也，不寄南宗老比丘。
中春林下偶作::齐己::净境无人可共携，闲眠未起日光低。浮生莫把还丹续，万事须将至理齐。花在月明蝴蝶梦，雨余山绿杜鹃啼。何能向外求攀折，岩桂枝条拂石梯。
送刘秀才归桑水宁觐::齐己::归和初喜戢戈矛，乍捧乡书感去留。雁序分飞离汉口，鸰原骞翥在鳌头。家邻紫塞仍千里，路过黄河更几州。应到高堂问安后，却携文入帝京游。
寄曹松::齐己::旧制新题削复刊，工夫过甚琢琅玕。药中求见黄芽易，诗里思闻白雪难。扣寂颇同心在定，凿空何止发冲冠。夜来月苦怀高论，数树霜边独傍栏。
酬蜀国欧阳学士::齐己::因缘刘表驻经行，又听西风堕叶声。鹤发不堪言此世，峨嵋空约在他生。已从禅祖参真性，敢向诗家认好名。深愧故人怜潦倒，每传仙语下南荆。
寄荆幕孙郎中::齐己::珠履风流忆富春，三千鹓鹭让精神。诗工凿破清求妙，道论研通白见真。四座共推操檄健，一家谁信买书贫。别来乡国魂应断，剑阁东西尽战尘。
谢王詹事垂访::齐己::鸟外孤峰未得归，人间触类是无机。方悲鹿轸栖江寺，忽讶轺车降竹扉。王泽乍闻谭涣汗，国风那得话玄微。应惊老病炎天里，枯骨肩横一衲衣。
题南平后园牡丹::齐己::暖披烟艳照西园，翠幄朱栏护列仙。玉帐笙歌留尽日，瑶台伴侣待归天。香多觉受风光剩，红重知含雨露偏。上客分明记开处，明年开更胜今年。
和李书记::齐己::繁极全分青帝功，开时独占上春风。吴姬舞雪非真艳，汉后题诗是怨红。远蝶恋香抛别苑，野莺衔得出深宫。君看万态当筵处，羞杀蔷薇点碎丛。
谢孙郎中寄示::齐己::一念禅余味国风，早因持论偶名公。久伤琴丧人亡后，忽有云和雪唱同。绳琢静闻罤象外，是非闲见寂寥中。时来日往缘真趣，不觉秋江度塞鸿。
爱吟::齐己::正堪凝思掩禅扃，又被诗魔恼竺卿。偶凭窗扉从落照，不眠风雪到残更。皎然未必迷前习，支遁宁非悟后生。传写会逢精鉴者，也应知是咏闲情。
寄怀东林寺匡白监寺::齐己::南岳别来无约后，东林归住有前缘。闲搜好句题红叶，静敛霜眉对白莲。雁塔影分疏桧月，虎溪声合几峰泉。修心若似伊耶舍，传记须添十九贤。
谢人惠十色花笺幷棋子::齐己::陵州棋子浣花笺，深愧携来自锦州。海蚌琢成星落落，吴绫隐出雁翩翩。留防桂苑题诗客，惜寄桃源敌手仙。捧受不堪思出处，七千余里剑门前。
夏日寓居寄友人::齐己::北游兵阻复南还，因寄荆州病掩关。日月坐销江上寺，清凉魂断剡中山。披缁影迹堪藏拙，出世身心合向闲。多谢扶风大君子，相思时到寂寥间。
谢人惠十才子图::齐己::丹青妙写十才人，玉峭冰棱姑射神。醉舞离披真鸑鷟，狂吟崩倒瑞麒麟。翻腾造化山曾竭，采掇珠玑海几贫。犹得知音与图画，草堂闲挂似相亲。
荆门病中寄怀乡人欧阳侍郎彬::齐己::谁会荆州一老夫，梦劳神役忆匡庐。碧云雁影纷纷去，黄叶蟾声渐渐无。口淡莫分餐气味，身羸但觉病肌肤。可怜馔玉烧兰者，肯慰寒偎雪夜炉。
送谭三藏入京::齐己::阿阇梨与佛身同，灌顶难施利济功。持咒力须资运祚，度人心要似虚空。东周路踏红尘里，北极门瞻紫气中。好进焚文霑帝泽，却归天策继真风。
寄酬秦府高推官辇::齐己::天台衡岳旧曾寻，闲忆留题白石林。岁月已残衰飒鬓，风骚犹壮寂寥心。缑山碧树遮藏密，丹穴红霞掩暎深。争得相逢一携手，拂衣同去听玄音。
叙怀寄高推官::齐己::搜新编旧与谁评，自向无声认有声。已觉爱来多废道，可堪传去更沽名。风松韵里忘形坐，霜月光中共影行。还胜御沟寒夜水，狂吟冲尹甚伤情。
送朱侍御自洛阳归阆州宁觐::齐己::寻常西望故园时，几处魂随落照飞。客路旧萦秦甸出，乡程今遶汉阳归。已过巫峡沈青霭，忽认峨嵋在翠微。从此倚门休望断，交亲喜换老莱衣。
贻惠暹上人::齐己::经论功余更业诗，又于难里纵天机。吴朝客见投文去，楚国僧迎著紫归。已得声名先振俗，不妨风雪更探微。金陵高忆恩门在，终挂云帆重一飞。
酬西蜀广济大师见寄::齐己::犹得吾师继颂声，百篇相爱寄南荆。卷开锦水霞光烂，吟入峨嵋雪气清。楚外已甘推绝唱，蜀中谁敢共悬衡。应怜无可同无本，终向风骚作弟兄。
江寺春残寄幕中知己二首 一::齐己::谁遣西来负岳云，自由归去竟何因。山龛薜荔应残雪，江寺玫瑰又度春。早岁便师无学士，临年却作有为人。何妨夜醮时相忆，伴醉佯狂笑老身。
江寺春残寄幕中知己二首 二::齐己::社莲惭与幕莲同，岳寺萧条俭府雄。冷淡独开香火里，殷妍行列绮罗中。秋加玉露何伤白，夜醉金缸不那红。闲忆遗民此心地，一般无染喻真空。
寄玉泉实仁上人::齐己::往岁曾寻圣迹时，树边三遶礼吾师。敢望护法将军记，且喜焚香弟子知。后会未期心的的，前峰欲下步迟迟。今来老劣难行甚，空寂无缘但寄诗。
荆渚感怀寄僧达禅弟三首 一::齐己::电击流年七十三，齿衰气沮竟何堪。谁云有句传天下，自愧无心寄岭南。晓漱气嫌通市井，晚烹香忆落云潭。邻峰道者应弹指，藓剥藤缠旧石龛。
荆渚感怀寄僧达禅弟三首 二::齐己::十五年前会虎溪，白莲斋后便来西。干戈时变信虽绝，吴楚路长魂不迷。黄叶喻曾同我悟，碧云情近与谁携。春残相忆荆江岸，一只杜鹃头上啼。
荆渚感怀寄僧达禅弟三首 三::齐己::鹤岭僧来细话君，依前高尚迹难群。自抛南岳三生石，长傍西山数片云。丹访葛洪无旧灶，诗寻灵观有遗文。莫将离别为相隔，心似虚空几处分。
寄孙鲂秀才::齐己::郡楼东面寺墙西，颜子生涯竹屋低。书案飞飏风落絮，地苔狼藉燕衔泥。吟窗晚凭春篁密，行径斜穿夏菜齐。别后相思频梦到，二年同此赋闲题。
送李评事往宜春::齐己::兰舟西去是通津，名郡贤侯下礼频。山遍寺楼看仰岫，台连城阁上宜春。鸿心夜过乡心乱，雪韵朝飞句韵新。别有官荣身外趣，月江松径访禅人。
中春感兴::齐己::春风日日雨时时，寒力潜从暖势衰。一气不言含有象，万灵何处谢无私。诗通物理行堪掇，道合天机坐可窥。应是正人持造化，尽驱幽细入罏锤。
早莺::齐己::何处经年閟好音，暖风催出啭乔林。羽毛新刷陶潜菊，喉舌初调叔夜琴。藏雨并栖红杏密，避人双入绿杨深。晓来枝上千般语，应共桃花说旧心。
酬尚颜上人::齐己::紫绶苍髭百岁侵，绿苔芳草遶堦深。不妨好鸟喧高卧，切忌闲人聒正吟。鲁鼎寂寥休辨口，劫灰销变莫宣心。还怜我有冥搜癖，时把新诗过竹寻。
寄倪署郎中::齐己::风雨冥冥春暗移，红残绿满海棠枝。帝乡久别江乡住，椿笋何如樱笋时。海内擅名君作赋，林间外学我为诗。近闻南国升南省，应笑无机老病师。
题郑郎中谷仰山居::齐己::檐壁层层映水天，半乘冈垅半民田。王维爱甚难抛画，支遁怜多不惜钱。巨石尽含金玉气，乱峰深锁栋梁烟。秦争汉夺虚劳力，却是巢由得稳眠。
湘中寓居春日感怀::齐己::江禽野兽两堪伤，避射惊弹各自忙。头角任多无獬豸，羽毛虽众让鸳鸯。落苔红小樱桃熟，侵井青纤燕麦长。吟把离骚忆前事，汨罗春浪撼残阳。
潇湘::齐己::寒清健碧远相含，珠媚根源在极南。流古遰今空作岛，逗山冲壁自为潭。迁来贾谊愁无限，谪过灵均恨不堪。毕竟输他老渔叟，绿蓑青竹钓浓蓝。
寄友生::齐己::风骚情味近如何，门底寒流屋里莎。曾摘园蔬留我宿，共吟江月看鸿过。时危苦恨无收拾，道妙深夸有琢磨。凉夜欹眠应得梦，平生心肺似君多。
山中春怀::齐己::心魂役役不曾归，万象相牵向极微。所得或忧逢郢刃，凡言皆欲夺天机。游深晚谷香充鼻，坐苦春松粉满衣。何物不为狼籍境，桃花和雨更霏霏。
寄郑谷郎中::齐己::上国谁传消息过，醉眠醒坐对嵯峨。身离道士衣裳少，笔荅禅师句偈多。南岸郡钟凉度枕，西斋竹露冷霑莎。还应笑我降心外，惹得诗魔助佛魔。
寄萍乡唐禀正字::齐己::新书声价满皇都，高卧林中更起无。春兴酒香薰肺腑，夜吟云气湿髭须。同登水阁僧皆别，共上渔船鹤亦孤。长忆前年送行处，洞门残日照菖蒲。
秋夕书怀::齐己::凉多夜永拥山袍，片石闲欹不觉劳。蟋蟀遶床无梦寐，梧桐满地有萧骚。平生乐道心常切，五字逢人价合高。破落西窗向残月，露声如雨滴蓬蒿。
乱后经西山寺::齐己::松烧寺破是刀兵，谷变陵迁事可惊。云里乍逢新住主，石边重认旧题名。闲临菡萏荒池坐，乱踏鸳鸯破瓦行。欲伴高僧重结社，此身无计舍前程。
题梁贤巽公房::齐己::吴王庙侧有高房，帘影南轩日正长。吹苑野风桃叶碧，压畦春露菜花黄。悬灯向后惟冥默，凭案前头即渺茫。知有虎溪归梦切，寺门松折社僧亡。
塘上闲作::齐己::闲行闲坐藉莎烟，此兴堪思二古贤。陶靖节居彭泽畔，贺知章在镜池边。鸳鸯著对能飞绣，菡萏成群不语仙。形影腾腾夕阳里，数峰危翠滴渔船。
江上望远山寄郑谷郎中::齐己::危碧层层映水天，半垂冈陇下民田。王维爱甚难抛画，支遁高多不惜钱。巨石尽含金玉气，乱峰闲锁栋梁烟。秦争汉夺空劳力，却是巢由得稳眠。
送人自蜀回南游::齐己::锦水东浮情尚郁，湘波南泛思何长。蜀魂巴狖悲残夜，越鸟燕鸿叫夕阳。烟月几般为客路，林泉四绝是吾乡。寻幽必有僧相指，宋杜题诗近旧房。
怀潇湘即事寄友人::齐己::浸野淫空澹荡和，十年邻住听渔歌。城临远櫂浮烟泊，寺近闲人泛月过。岸引绿芜春雨细，汀连斑竹晚风多。可怜千古怀沙处，还有鱼龙弄白波。
谢橘洲人寄橘::齐己::洞庭栽种似潇湘，绿遶人家带夕阳。霜裛露蒸千树熟，浪围风撼一洲香。洪崖遣后名何远，陆绩怀来事更长。藏贮待供宾客好，石榴宜称映舟光。
自贻::齐己::心中身外更何猜，坐石看云养圣胎。名在好诗谁逐去，迹依闲处自归来。时添瀑布新缾水，旋换旃檀旧印灰。晴出寺门惊往事，古松千尺半苍苔。
寄益上人::齐己::长想寻君道路遥，乱山霜后火新烧。近闻移住邻衡岳，几度题诗上石桥。古木传声连峭壁，一灯悬影过中宵。风骚味薄谁相爱，攲枕常多梦鲍昭。
咏怀寄知己::齐己::已得浮生到老闲，且将新句拟玄关。自知清兴来无尽，谁道淳风去不还。三百正声传世后，五千真理在人间。此心终待相逢说，时复登楼看暮山。
寄吴拾遗::齐己::新竹将谁榷重轻，皎然评里见权衡。非无苦到难搜处，合有清垂不朽名。疏雨晚冲莲叶响，乱蝉凉抱桧梢鸣。野桥闲背残阳立，翻忆苏卿送子卿。
春晴感兴::齐己::连旬阴翳晓来晴，水满圆塘照日明。岸草短长边过客，江花红白里啼莺。野无征战时堪望，山有楼台煖好行。桑柘依依禾黍绿，可怜归去是张衡。
谢道友拄杖::齐己::翦自南岩瀑布边，寒光七尺乳珠连。持来未入尘埃路，乞与应怜老病年。欹影夜归青石涧，卓痕秋过绿苔钱。他时携上嵩峰顶，把倚长松看洛川。
东林寄别修睦上人::齐己::行心乞得见秋风，双履难留去住踪。红叶正多离社客，白云无限向嵩峰。囊中自欠诗千首，身外谁知事几重。此别不能为后约，年华相似逼衰容。
夏日原西避暑寄吟友::齐己::热烟疏竹古原西，日日乘凉此杖藜。闲处雨声随霹雳，旱田人望隔虹霓。蝉依独树干吟苦，鸟忆平川渴过齐。别有相招好泉石，瑞花瑶草尽堪携。
怀匡阜::齐己::荆州连岁滞游方，拄杖尘封六尺光。洗面有香思石溜，冥心无挠忆山床。闲机但愧时机速，静论须惭世论长。昨夜分明梦归去，薜萝幽迳遶禅房。
静坐::齐己::绳床欹坐任崩颓，双眼醒醒闭复开。日月更无闲里过，风骚时有静中来。天真自得生难舍，世幻谁惊死不回。何处堪投此踪迹，水边晴去上高台。
寄湘中诸友::齐己::碧云诸友尽黄眸，石点花飞更说无。岚翠湿衣松接院，芙蓉薰面寺临湖。沃洲高卧心何僻，匡社长禅兴亦孤。争似楚王文物国，金镳紫绶让前途。
荅无愿上人书::齐己::郑生驱蹇岘山回，传得安公好信来。千里阻修俱老骨，八行重叠慰寒灰。春残桃李犹开户，雪满松杉始上台。必有南游山水兴，汉江平稳好浮杯。
送胤公归阙::齐己::西朝归去见高情，应恋香灯近圣明。关令莫疑非马辩，道安还跨赤驴行。充斋野店蔬无味，洒笠平原雪有声。忍惜文章便闲得，看他趋竞取时名。
感时::齐己::忽忽枕前蝴蝶梦，悠悠觉后利名尘。无穷今日明朝事，有限生来死去人。终与狐狸为窟穴，谩师龟鹤养精神。可怜颜子能消息，虚室坐忘心最真。
湖上逸人::齐己::澹荡光中翡翠飞，田田初出柳丝丝。吟沿绿岛时逢鹤，醉泛清波或见龟。七泽钓师应识我，中原逐鹿不知谁。秋风水寺僧相近，一径芦花到竹篱。
怀巴陵::齐己::垂白堪思大乱前，薄游曾驻洞庭边。寻僧古寺沿沙岸，倚杖残阳落水天。兰蘂蔫烟骚客庙，烟波晴阔钓师船。此时欲买君山住，懒就商人乞个钱。
渚宫谢杨秀才自嵩山相访::齐己::嵩峰有客远相寻，尘满麻衣袖苦吟。花尽草长方闭户，道孤身老正伤心。红堆落日云千仞，碧撼凉风竹一林。惆怅雅声消歇去，喜君聊此暂披襟。
读阴符经::齐己::遶窗风竹骨轻安，闲借阴符仰卧看。绝利一源真有谓，空劳万卷是无端。清虚可保升云易，嗜欲终知入圣难。三要洞开何用闭，高台时去凭栏干。
寄吴国知旧::齐己::淮甸当年忆旅游，衲衣棕笠外何求。城中古巷寻诗客，桥上残阳背酒楼。晴色水云天合影，晚声名利市争头。可怜王化融融里，惆怅无僧似惠休。
移居::齐己::上台言任养疏愚，乞与西城水满湖。吹榻好风终日有，趁凉闲客片时无。檀栾翠拥清蝉在，菡萏红残白鸟孤。欲问存思搜抉妙，几联诗许敌三都。
喜彬上人见访::齐己::高吟欲继沃州师，千里相寻问课虚。残腊江山行尽处，满衣风雪到闲居。携来律韵清何甚，趣入幽微旨不疏。莫惜天机细捶琢，他时终可拟芙蕖。
荆州新秋寺居写怀诗五首上南平王 一::齐己::竹如翡翠侵帘影，苔学琉璃布地纹。高卧更无如此乐，远游何必爱他云。闲听谢朓吟为政，静看萧何坐致君。只恐老身衰朽速，他年不得颂鸿勋。
荆州新秋寺居写怀诗五首上南平王 二::齐己::井梧黄落暮蝉清，久驻金台但暗惊。事佛未怜诸弟子，谈空争动上公卿。合归鸟外藏幽迹，敢向人前认好名。满印白檀灯一盏，可能酬谢得聪明。
荆州新秋寺居写怀诗五首上南平王 三::齐己::金汤里面境何求，宝殿东边院最幽。栽种已添新竹影，画图兼列远山秋。形容岂合亲公子，章句争堪狎士流。虚负岷峨老僧约，年年雪水下汀洲。
荆州新秋寺居写怀诗五首上南平王 四::齐己::汉江西岸蜀江东，六稔安禅教化中。托迹幸将王粲别，归心宁与子山同。尊罍岂识曹参酒，宾客还亲宋玉风。又见去年三五夕，一轮寒魄破烟空。
荆州新秋寺居写怀诗五首上南平王 五::齐己::石龛闲锁旧居峰，何事膺门岁月重。五七诗中叨见遇，三千客外许疏慵。迎凉蟋蟀喧闲思，积雨莓苔没屐踪。会待英雄启金口，却教担锡入云松。
送李秀才归湘中::齐己::词客携文访病夫，因吟送别忆湘湖。寒消浦溆催鸿雁，暖入溪山养鹧鸪。僧向月中寻岳麓，云从城上去苍梧。君归为问峰前寺，旧住僧房锁在无。
寄吴国西供奉::齐己::别来相忆梦多迷，君住东朝我楚西。瑶阙合陪龙象位，春山休记鹧鸪啼。承恩位与千官别，应制才将十子齐。几笑远公慵送客，殷勤只到寺前溪。
谢人惠端溪砚::齐己::端人凿断碧溪浔，善价争教惜万金。砻琢已曾经敏手，研磨终见透坚心。安排得主难移动，含贮随时任浅深。保重更求装钿匣，闲将濡染寄知音。
送吴先辈赴京::齐己::烟霄已遂明经第，江汉重来问苦吟。托兴偶凭风月远，忘机终在寂寥深。千篇未听常徒口，一字须防作者心。此日与君聊话别，老身难约更相寻。
和西蜀可准大师远寄之什::齐己::莫知何路去追攀，空想人间出世间。杜口已同居士室，传心休问祖师山。禅中不住方为定，说处无生始是闲。珍重希音远相寄，乱峰西望叠孱颜。
荆门暮冬与节公话别::齐己::漳河湘岸柳关头，离别相逢四十秋。我忆黄梅梦南国，君怀明主去东周。几程霜雪经残腊，何处封疆过旧游。好及春风承帝泽，莫忘衰朽卧林丘。
贺孙支使郎中迁居::齐己::别认公侯礼上才，筑金何啻旧燕台。地连东阁横头买，门对西园正面开。不隔红尘趋棨戟，只拖珠履赴尊罍。应逢明月清霜夜，闲领笙歌宴此来。
庭际新移松竹::齐己::三茎瘦竹两株松，瑟瑟翛翛韵且同。抱节乍离新涧雪，盘根远别旧林风。岁寒相倚无尘地，荫影分明有月中。更待阳和信催促，碧梢青杪看凌空。
荆门寄题禅月大师影堂::齐己::泽国闻师泥日后，蜀王全礼葬余灰。白莲塔向清泉锁，禅月堂临锦水开。西岳千篇传古律，南宗一句印灵台。不堪只履还西去，葱岭如今无使回。
贺雪::齐己::上清凝结下乾坤，为瑞为祥表致君。日月影从光外过，山河形向静中分。歌扬郢路谁同听，声洒梁园客共闻。堪想画堂帘卷次，轻随舞袖正纷纷。
荆州寄贯微上人::齐己::旧斋休忆对松关，各在王侯顾遇间。命服已霑天渥泽，衲衣犹拥祖斓斑。相思莫救烧心火，留滞难移压脑山。得失两途俱不是，笑他高卧碧孱颜。
送休师归长沙宁觐::齐己::高堂亲老本师存，多难长悬两处魂。已说战尘消汉口，便随征櫂别荆门。晴吟野阔无耕地，晚宿湾深有钓村。他日更思衰老否，七年相伴琢诗言。
江上夏日::齐己::无处清阴似剡溪，火云奇崛倚空齐。千山冷叠湖光外，一扇凉摇楚色西。碧树影疏风易断，绿芜平远日难低。故园旧寺临湘水，斑竹烟深越鸟啼。
渚宫春日因怀有作::齐己::旧业树连湘树远，家山云与岳云平。僧来已说无耕钓，雁去那知有弟兄。客思莫牵蝴蝶梦，乡心自忆鹧鸪声。沙头南望堪肠断，谁把归舟载我行。
松化为石::齐己::盘根几耸翠崖前，却偃凌云化至坚。乍结精华齐永劫，不随凋变已千年。逢贤必用镌辞立，遇圣终将刻印传。肯似荆山凿余者，藓封顽滞卧岚烟。
寄澧阳吴使君::齐己::南客西来话使君，涔阳风雨变行春。四邻耕钓趋仁政，千里烟花压路尘。去兽未胜除狡吏，还珠争似复逋民。红兰浦暖携才子，烂醉连题赋白蘋。
暮游岳麓寺::齐己::寺楼高出碧崖棱，城里谁知在上层。初雪洒来乔木暝，远禽飞过大江澄。闲消不睡怜长夜，静照无言谢一灯。回首何边是空地，四村桑麦遍丘陵。
林下留别道友::齐己::住亦无依去是闲，何心终恋此林间。片云孤鹤东西路，四海九州多少山。静坐趁凉移树影，兴随题处著苔斑。秋来洗浣行衣了，还尔邻僧旧竹关。
道林寺居寄岳麓禅师二首 一::齐己::门前石路彻中峰，树影泉声在半空。寻去未应劳上下，往来殊已倦西东。髭根尽白孤云并，心迹全忘片月同。长忆高窗夏天里，古松青桧午时风。
道林寺居寄岳麓禅师二首 二::齐己::山袍不称下红尘，各是闲居岛外身。两处烟霞门寂寂，一般苔藓石磷磷。禅关悟后宁疑物，诗格玄来不傍人。月照经行更谁见，露华松粉点衣巾。
乱后江西过孙鲂旧居因寄::齐己::旧游重到倍悲凉，吟忆同人倚寺墙。何处暮蝉喧逆旅，此中山鸟噪垂杨。寰区有主权兵器，风月无人掌桂香。欲寄此心空北望，塞鸿天末失归行。
宜春江上寄仰山长老二首 一::齐己::水隔孤城城隔山，水边时望忆师闲。清泉白日中峰上，落日半空栖鸟还。云影触衣分朵朵，雨声吹磬散潺潺。传心莫学罗浮去，后辈思量待扣关。
宜春江上寄仰山长老二首 二::齐己::雨晴天半碧光流，影倒残阳湿郡楼。绝顶有人经劫在，浮生无客暂时游。窗开万壑春泉乱，塔锁孤灯万木稠。欲为吾师拂衣去，白云红叶又新秋。
萤::齐己::透窗穿竹住还移，万类俱闲始见伊。难把寸光藏暗室，自持孤影助明时。空庭散逐金风起，乱叶争投玉露垂。后代儒生懒收拾，夜深飞过读书帷。
湘中送翁员外归闽::齐己::船满琴书与酒杯，清湘影里片帆开。人归南国乡园去，雁逐西风日夜来。天势渐低分海树，山程欲尽见城台。此身未别江边寺，犹看星郎奉诏回。
寄居道林寺作::齐己::岚湿南朝殿塔寒，此中因得谢尘寰。已同庭树千株老，未负溪云一片闲。石镜旧游临皎洁，岳莲曾上彻孱颜。如今衰飒成多病，黄叶风前昼掩关。
沙鸥::齐己::暖傍渔船睡不惊，可怜孤洁似华亭。晚来湾浦冲平碧，晴过汀洲拂浅青。翡翠静中修羽翼，鸳鸯闲处事仪形。何如飞入汉宫里，留与兴亡作典经。
和翁员外题马太傅宅贾相公井::齐己::飞尘不敢下相干，暗脉傍应润牡丹。心任短长投玉绠，底须三五映金盘。神工旧制泓澄在，天泽时加潋滟寒。太傅欲旌前古事，星郎属思久凭栏。
看云::齐己::何峰触石湿苔钱，便逐高风离瀑泉。深处卧来真隐逸，上头行去是神仙。千寻有影沧江底，万里无踪碧落边。长忆旧山青壁里，遶庵闲伴老僧禅。
对雪寄荆幕知己::齐己::猛势微开万里清，月中看似日中明。此时鸥鹭无人见，何处关山有客行。郢唱转高谁敢和，巴歌相顾自销声。江斋卷箔含毫久，应想梁王礼不经。
送相里秀才赴举::齐己::两上东堂不见春，文明重去有谁亲。曾逢少海尊前客，旧是神仙会里人。已遂风云催化羽，却将雷电助烧鳞。明年自此登龙后，回首荆门一路尘。
荆门疾中喜谢尊师自南岳来相里秀才自京至::齐己::闲堂昼卧眼初开，强起徐行遶砌苔。鹤氅人从衡岳至，鹑衣客自洛阳来。坐闻邻树栖幽鸟，吟觉江云发早雷。西笑东游此相别，两途消息待谁回。
吟兴自述::齐己::前习都由未尽空，生知雅学妙难穷。一千首出悲哀外，五十年销雪月中。兴去不妨归静虑，情来何止发真风。曾无一字干声利，岂愧操心负至公。
送谢尊师自南岳出入京::齐己::曾听鹿鸣逢世乱，因披羽服隐衡阳。几多事隔丹霄兴，三十年成两鬓霜。芝术未甘销勇气，风骚无那激刚肠。中朝旧有知音在，可是悠悠入帝乡。
送司空学士赴京::齐己::弘文初命下江边，难恋沙鸥与钓船。蓝绶乍称新学士，白衫初脱旧神仙。龙山送别风生路，鸡树从容雪照筵。重谒往年金榜主，便将才术佐陶甄。
春寄尚颜::齐己::含桃花谢杏花开，杜宇新啼燕子来。好事可能无分得，名山长似有人催。檐声未断前旬雨，电影还连后夜雷。心迹共师争几许，似人嫌处自迟回。
荆诸偶作::齐己::无味吟诗即把经，竟将疏野访谁行。身依江寺庭无树，山遶天涯路有兵。竹瓦雨声漂永日，纸窗灯焰照残更。从容一觉清凉梦，归到龙潭扫石枰。
城中晚夏思山::齐己::葛衣霑汗功虽健，纸扇摇风力甚卑。苦热恨无行脚处，微凉喜到立秋时。竹轩静看蜘蛛挂，莎径闲听蟋蟀移。天外有山归即是，岂同游子暮何之。
忆旧山::齐己::谁请衰羸住北州，七年魂梦旧山丘。心清槛底潇湘月，骨冷禅中太华秋。高节未闻驯虎豹，片言何以傲王侯。应须脱洒孤峰去，始是分明个剃头。
寄体休::齐己::南州君去为寻医，病色应除似旧时。久别莫忘庐阜约，却来须有洞庭诗。金陵往岁同窥井，岘首前秋共读碑。两处山河见兴废，相思更切卧云期。
过陆鸿渐旧居::齐己::楚客西来过旧居，读碑寻传见终初。佯狂未必轻儒业，高尚何妨诵佛书。种竹岸香连菡萏，煮茶泉影落蟾蜍。如今若更生来此，知有何人赠白驴。
寄怀锺陵旧游因寄知己::齐己::洗井僧来说旧游，西江东岸是城楼。昔年淹迹因王化，长日凭栏看水流。真观上人栖树石，陈陶处士在林丘。终拖老病重寻去，得到匡庐死便休。
遣怀::齐己::病肠休洗老休医，七十能饶百岁期。不死任还蓬岛客，无生自有雪山师。浮云聚散俱关虑，明月相逢好展眉。既兆未萌闲酌度，不如中抱是寻思。
怀武陵因寄幕中韩先辈何从事::齐己::武陵嘉致迹多幽，每见图经恨白头。溪浪碧通何处去，桃花红过郡前流。常闻相幕鸳鸿兴，日向神仙洞府游。凿井耕田人在否，如今天子正征搜。
赠樊处士::齐己::小子声名天下知，满簪霜雪白麻衣。谁将一著争先后，共向长安定是非。有路未曾迷日用，无贪终不乱天机。闲寻道士过仙观，赌得黄庭两卷归。
荆渚逢禅友::齐己::泽国相逢话一宵，云山偶别隔前朝。社思匡岳无宗炳，诗忆扬州有鲍昭。晨野黍离春漠漠，水天星粲夜遥遥。闲吟莫忘传心祖，曾立阶前雪到腰。
送僧归洛中::齐己::赤日彤霞照晚坡，东州道路兴如何。蝉离楚柳鸣犹少，叶到嵩云落渐多。海内自为闲去住，关头谁问旧经过。叮咛与访春山寺，白乐天真在也么。
道林寓居::齐己::秋泉一片树千株，暮汲寒烧外有余。青嶂这边来已熟，红尘那畔去应疏。风骚未肯忘雕琢，潇洒无妨更剃除。即问沃州开士僻，爱禽怜骏意何如。
仙掌::齐己::峭形寒倚夕阳天，毛女莲花翠影连。云外自为高出手，人间谁合鬬挥拳。鹤抛青汉来岩桧，僧隔黄河望顶烟。晴露红霞长满掌，只应栖托是神仙。
中秋月::齐己::空碧无云露湿衣，群星光外涌清规。东楼莫碍渐高势，四海待看当午时。还许分明吟皓魄，肯教幽暗取丹枝。可怜半夜婵娟影，正对五侯残酒池。
送禅者游南岳::齐己::忽随南櫂去衡阳，谁住江边树下房。尘梦是非都觉了，野云心地更何妨。渐临瀑布听猿思，却背岣嵝有雁行。想到中峰上层寺，石窗秋霁见潇湘。
闻道林诸友尝茶因有寄::齐己::枪旗冉冉绿丛园，谷雨初晴叫杜鹃。摘带岳华蒸晓露，碾和松粉煮春泉。高人梦惜藏岩里，白硾封题寄火前。应念苦吟耽睡起，不堪无过夕阳天。
将归旧山留别错公::齐己::旧峰前昨下来时，白石丛丛间紫薇。章句不堪歌有道，溪山只合退无机。云含暧态晴犹在，鹤养闲神昼不飞。欲去更思过丈室，二年频此揖清晖。
闻尚颜上人创居有寄::齐己::麓山南面橘洲西，别构新斋与竹齐。野客已闻将鹤赠，江僧未说有诗题。窗临杳霭寒千嶂，枕遍潺湲月一溪。可想乍移禅榻处，松阴冷湿壁新泥。
庚午岁九日作::齐己::门底秋苔嫩似蓝，此中消息兴何堪。乱离偷过九月九，头尾算来三十三。云影半晴开梦泽，菊花微暖傍江潭。故人今日在不在，胡雁背风飞向南。
逢进士沈彬::齐己::欲话趋时首重骚，因君倍惜剃头刀。千般贵在能过达，一片心闲不那高。山叠好云藏玉鸟，海翻狂浪隔金鳌。时应记得长安事，曾向文场属思劳。
闻王员外新恩有寄::齐己::欲退无因贵逼来，少仪官美右丞才。青袍早许淹花幕，霜简方闻谢柏台。金诺静宜资讲诵，玉山寒称奉尊罍。西峰有客思相贺，门隔潇湘雪未开。
秋夕言怀寄所知::齐己::休问蒙庄材不材，孤灯影共傍寒灰。忘筌话道心甘死，候体论诗口懒开。窗外风涛连建业，梦中云水忆天台。相疏却是相知分，谁讶经年一度来。
答禅者::齐己::五老峰前相遇时，两无言语只扬眉。南宗北祖皆如此，天上人间更问谁。山衲静披云片片，铁刀凉削鬓丝丝。闲吟莫学汤从事，抛却袈裟负本师。
寄尚颜::齐己::莫向孤峰道息机，有人偷眼羡吾师。满身光化年前宠，几轴开平岁里诗。北阙故人随丧乱，南山旧寺在参差。清吟但忆徐方政，应恨当时不见时。
梓栗杖送人::齐己::禅家何物赠分襟，只有天台杖一寻。拄去客归青洛远，采来僧入白云深。游山曾把探龙穴，出世期将指佛心。此日江边赠君后，却携筇杖向东林。
寄朗陵二禅友::齐己::潇湘曾宿话诗评，荆楚连秋阻野情。金锡罢游双鬓白，铁盂终守一斋清。篇章老欲齐高手，风月闲思到极精。南望山门石何处，沧浪云梦浸天横。
灯::齐己::幽光耿耿草堂空，窗隔飞蛾恨不通。红烬自凝清夜朵，赤心长谢碧纱笼。云藏水国城台里，雨闭松门殿塔中。金屋玉堂开照睡，岂知萤雪有深功。
寄金陵幕中李郎中::齐己::龙门支派富才能，年少飞翔便大鹏。久待尊罍临铁瓮，又从幢节镇金陵。精神一只秋空鹤，骚雅千寻夏井冰。长忆相招宿华馆，数宵忘寝尽寒灯。
湘中春兴::齐己::雨歇江明苑树干，物妍时泰恣游盘。更无轻翠胜杨柳，尽觉浓华在牡丹。终日去还抛寂寞，遶池回却凭栏干。红芳片片由青帝，忍向西园看落残。
送错公栖公南游::齐己::洪偃汤休道不殊，高帆共载兴何俱。北京丧乱离丹凤，南国烟花入鹧鸪。明月团圆临桂水，白云重叠起苍梧。威仪本是朝天士，暂向辽荒住得无。
寄南岳诸道友::齐己::南望衡阳积瘴开，去年曾踏雪游回。谩为楚客蹉跎过，却是边鸿的当来。乳窦孤明含海日，石桥危滑长春苔。终寻十八高人去，共坐苍崖养圣胎。
送韩蜕秀才赴举::齐己::槐花馆驿暮尘昏，此去分明吏部孙。才器合居科第首，风流幸是缙绅门。春和洛水清无浪，雪洗高峰碧断根。堪想都人齐指点，列仙相次上昆仑。
[溪]居寓言::齐己::秋蔬数垅傍潺湲，颇觉生涯异俗缘。诗兴难穷花草外，野情何限水云边。虫声遶屋无人语，月影当松有鹤眠。寄向东溪老樵道，莫催丹桂博青钱。
遣怀::齐己::诗病相兼老病深，世医徒更费千金。余生岂必虚抛掷，未死何妨乐咏吟。流水不回休叹息，白云无迹莫追寻。闲身自有闲消处，黄叶清风蝉一林。
自湘中将入蜀留别诸友::齐己::巾舃初随入蜀船，风帆吼过洞庭烟。七千里路到何处，十二峰云更那边。巫女暮归林淅沥，巴猿吟断月婵娟。来年五月峨嵋雪，坐看消融满锦川。
寄匡阜诸公二首 一::齐己::松头柏顶碧森森，虚槛寒吹夏景深。静社可追长往迹，白莲难问久修心。山围四面才容寺，月到中宵始满林。争学忘言住幽胜，吾师遗集尽清吟。
寄匡阜诸公二首 二::齐己::峰前林下东西寺，地角天涯来往僧。泉月净流闲世界，杉松深锁尽香灯。争无大士重修社，合有诸贤更服膺。曾寄邻房挂缾锡，雨闻岩溜解春冰。
酬庐山张处士::齐己::发枯身老任浮沉，懒泥秋风更役吟。新事向人堪结舌，旧诗开卷但伤心。苔床卧忆泉声遶，麻履行思树影深。终谢柴桑与彭泽，醉游闲访入东林。
寄岘山道人::齐己::凤门高对鹿门青，往岁经过恨未平。辩鼎上人方话道，卧龙丞相忽追兵。炉峰已负重回计，华岳终悬未去情。闻说东周天子圣，会摇金锡却西行。
送王处士游蜀::齐己::又挂寒帆向锦川，木兰舟里过残年。自修姹姹炉中物，拟作飘飘水上仙。三峡浪喧明月夜，万州山到夕阳天。来年的有荆南信，回札应缄十色笺。
怀金陵李推官僧自牧::齐己::秣陵长忆共吟游，儒释风骚道上流。莲幕少年轻谢朓，雪山真子鄙汤休。也应有作怀清苦，莫谓无心过白头。欲附别来千万意，病身初起向残秋。
寄寻萍公::齐己::闻在湓城多寄住，随时谈笑浑尘埃。孤峰恐忆便归去，浮世要看还下来。万顷野烟春雨断，九条寒浪晚窗开。虎溪桥上龙潭寺，曾此相寻踏雪回。
得李推官近寄怀::齐己::荆门前岁使乎回，求得星郎近制来。连日借吟终不已，一灯忘寝又重开。秋风漫作牵情赋，春草真为入梦才。堪笑陈宫诸狎客，当时空有个追陪。
对菊::齐己::蝶醉风狂半折时，冷烟清露压离披。欲倾琥珀杯浮尔，好把茱萸朵配伊。孔雀毛衣应者是，凤凰金翠更无之。何因栽向僧园里，门外重阳过不知。
忆东林因送二生归::齐己::好向东林度此生，半天山脚寺门平。红霞嶂底潺潺色，清夜房前瑟瑟声。偶别十年成瞬息，欲来千里阻刀兵。可怜二子同归兴，南国烟花路好行。
渚宫西城池上居::齐己::城东移锡住城西，绿遶春波引杖藜。翡翠满身衣有异，鹭鸶通体格非低。风摇柳眼开烟小，暖逼兰芽出土齐。犹有幽深不相似，剡溪乘櫂入耶溪。
中秋夕怆怀寄荆幕孙郎中::齐己::白莲香散沼痕干，绿筿阴浓藓地寒。年老寄居思隐切，夜凉留客话时难。行僧尽去云山远，宾雁同来泽国宽。时谢孔璋操檄外，每将空病问衰残。
酬湘幕徐员外见寄::齐己::东海儒宗事业全，冰棱孤峭类神仙。诗同李贺精通鬼，文拟刘轲妙入禅。珠履早曾从相府，玳簪今又别官筵。篇章几谢传西楚，空想雄风度十年。
寄蜀国广济大师::齐己::冰压霜坛律格清，三千传授尽门生。禅心尽入空无迹，诗句闲搜寂有声。满国繁华徒自乐，两朝更变未曾惊。终思相约岷峨去，不得携筇一路行。
答献上人卷::齐己::衲衣禅客袖篇章，江上相寻共感伤。秦甸乱来栖白没，杼山空后皎然亡。清留岛月秋凝露，苦寄巴猿夜叫霜。珍重南宗好才子，灰心冥目外无妨。
寄武陵贯微上人二首 一::齐己::知泛沧浪櫂未还，西峰房锁夜潺潺。春陪相府游仙洞，雪共宾寮对玉山。诗里几添新菡萏，衲痕应换旧斓斑。莫忘一句曹溪妙，堪塞孙孙骋度关。
寄武陵贯微上人二首 二::齐己::吴头东面楚西边，云接苍梧水浸天。两地别离身已老，一言相合道休传。风骚妙欲凌春草，踪迹闲思遶岳莲。不是傲他名利世，吾师本在雪山巅。
怀体休上人::齐己::仲宣楼上望重湖，君到潇湘得健无。病遇何人分药饵，诗逢谁子论功夫。杉萝寺里寻秋早，橘柚洲边度日晡。许送自身归华岳，待来朝暮拂缾盂。
招湖上兄弟::齐己::去岁得君消息在，两凭人信过重湖。忍贪风月当年少，不寄音书慰老夫。药鼎近闻传秘诀，诗门曾说拥寒炉。汉江江路西来便，好傍扁舟访我无。
江居寄关中知己::齐己::多病多慵汉水边，流年不觉已皤然。旧栽花地添黄竹，新陷盆池换白莲。雪月未忘招远客，云山终待去安禅。八行书札君休问，不似风骚寄一篇。
中秋十五夜寄人::齐己::高河瑟瑟转金盘，歕露吹光逆凭栏。四海鱼龙精魄冷，五山鸾鹤骨毛寒。今宵尽向圆时望，后夜谁当缺处看。何事清光与蟾兔，却教才小少留难。
谢人自锺陵寄纸笔::齐己::故人犹忆苦吟劳，所惠何殊金错刀。霜雪剪栽新剡硾，锋铓管束本宣毫。知君倒箧情何厚，借我临池价斗高。词客分张看欲尽，不堪来处隔秋涛。
移居西湖作二首 一::齐己::火云阳焰欲烧空，小槛幽窗想旧峰。白汗此时流枕簟，清风何处动杉松。残更正好眠凉月，远寺俄闻报晓钟。只待秋声涤心地，衲衣新洗健形容。
题玉泉寺::齐己::高韵双悬张曲江，联题兼是孟襄阳。后人才地谁称短，前辈经天尽负长。胜景饱于闲采拾，灵踪销得正思量。时移两板成尘迹，犹挂吾师旧影堂。
看金陵图::齐己::六朝图画战争多，最是陈宫计数讹。若爱苍生似歌舞，隋皇自合耻干戈。
寄南岳泰禅师::齐己::江头默想坐禅峰，白石山前万丈空。山下猎人应不到，雪深花鹿在庵中。
片云::齐己::水底分明天上云，可怜形影似吾身。何妨舒作从龙势，一雨吹销万里尘。
寄清溪道者::齐己::万重千叠红霞嶂，夜烛朝香白石龛。常寄溪窗凭危槛，看经影落古龙潭。
病中勉送小师往清凉山礼大圣::齐己::丰衣足食处莫住，圣迹灵踪好遍寻。忽遇文殊开慧眼，他年应记老师心。
谢人惠拄杖::齐己::何处云根采得来，黑龙狂欲作风雷。知师念我形骸老，教把经行拄绿苔。
送楚云上人往南岳刺血写法华经::齐己::剥皮刺血诚何苦，欲写灵山九会文。十指沥干终七轴，后来求法更无君。
送胎发笔寄仁公::齐己::内唯胎发外秋毫，绿玉新栽管束牢。老病手疼无那尔，却资年少写风骚。
谢西川昙域大师玉箸篆书::齐己::玉箸真文久不兴，李斯传到李阳冰。正悲千载无来者，果见僧中有个僧。
偶作寄王秘书::齐己::七丝湘水秋深夜，五字河桥日暮时。借问秘书郎此意，静弹高咏有谁知。
谢人惠纸::齐己::烘焙几工成晓雪，轻明百幅叠春冰。何消才子题诗外，分与能书贝叶僧。
答文胜大师清柱书::齐己::才把文章干圣主，便承恩泽换禅衣。应嫌六祖传空衲，只向曹溪求息机。
寄怀曾口寺文英大师::齐己::著紫袈裟名已贵，吟红菡萏价兼高。秋风曾忆西游处，门对平湖满白涛。
怀道林寺道友::齐己::四绝堂前万木秋，碧参差影压湘流。闲思宋杜题诗板，一日凭栏到夜休。
辞主人绝句四首 放鹤::齐己::华亭来复去芝田，丹顶霜毛性可怜。纵与乘轩终误主，不如还放却辽天。
辞主人绝句四首 放猿::齐己::堪忆春云十二峰，野桃山杏摘香红。王孙可念愁金锁，从放断肠明月中。
辞主人绝句四首 放鹭鸶::齐己::白萍红蓼碧江涯，日暖双双立睡时。顾揭金笼放归去，却随沙鹤鬬轻丝。
善哉行::齐己::大鹏刷翮谢溟渤，青云万层高突出。下视秋涛空渺弥，旧处鱼龙皆细物。人生在世何容易，眼浊心昏信生死。愿除嗜欲待身轻，携手同寻列仙事。
苦热行::齐己::离宫划开赤帝怒，喝出六龙奔日驭。下土熬熬若煎煮，苍生惶惶无处处。火云峥嵘焚泬寥，东皋老农肠欲焦。何当一雨苏我苗，为君击壤歌帝尧。
城中怀山友::齐己::春城来往桃李碧，煖艳红香断消息。吾徒自有山中邻，白昼冥心坐岚壁。
石竹花::齐己::石竹花开照庭石，红藓自禀离宫色。一枝两枝初笑风，猩猩血泼低低丛。常嗟世眼无真鉴，却被丹青苦相陷。谁为根寻造化功，为君吐出淳元胆。白日当午方盛开，彤霞灼灼临池台。繁香浓艳如未已，粉蝶游蜂狂欲死。
寄南岳白莲道士能于长啸::齐己::猿猱休啼月皎皎，蟋蟀不吟山悄悄。大耳仙人满颔须，醉倚长松一声啸。
古剑歌::齐己::古人手中铸神物，百炼百淬始提出。今人不要强硎磨，莲锷星文未曾没。一弹一抚闻铮铮，老龙影夺秋灯明。何时得遇英雄主，用尔平治天下去。
七里滩重送::刘长卿::秋江渺渺水空波，越客孤舟欲榜歌。手折衰杨悲老大，故人零落已无多。
家园瓜熟是故萧相公所遗瓜种凄然感旧因赋此诗::刘长卿::事去人亡迹自留，黄花绿蒂不胜愁。谁能更向青门外，秋草茫茫觅故侯。
重送裴郎中贬吉州::刘长卿::猿啼客散暮江头，人自伤心水自流。同作逐臣君更远，青山万里一孤舟。
寻盛禅师兰若::刘长卿::秋草黄花覆古阡，隔林何处起人烟。山僧独在山中老，唯有寒松见少年。
寄许尊师::刘长卿::独上云梯入翠微，蒙蒙烟雪映岩扉。世人知在中峰里，遥礼青山恨不归。
酬李穆见寄::刘长卿::孤舟相访至天涯，万转云山路更赊。欲扫柴门迎远客，青苔黄叶满贫家。
寄别朱拾遗::刘长卿::天书远召沧浪客，几度临岐病未能。江海茫茫春欲遍，行人一骑发金陵。
会赦后酬主簿所问::刘长卿::江南海北长相忆，浅水深山独掩扉。重见太平身已老，桃源久住不能归。
赠秦系::刘长卿::向风长啸戴纱巾，野鹤由来不可亲。
酬灵彻公相招::刘长卿::石磵泉声久不闻，独临长路雪纷纷。如今渐欲生黄发，愿脱头冠与白云。
赠崔九载华::刘长卿::怜君一见一悲歌，岁岁无如老去何。白屋渐看秋草没，青云莫道故人多。
同崔载华赠日本聘使::刘长卿::怜君异域朝周远，积水连天何处通。遥指来从初日外，始知更有扶桑东。
送建州陆使君::刘长卿::汉庭初拜建安侯，天子临轩寄所忧。从此向南无限路，双旌已去水悠悠。
送秦侍御外甥张篆之福州谒鲍大夫秦侍御与大夫有旧::刘长卿::万里闽中去渺然，孤舟水上入寒烟。辕门拜首儒衣弊，貌似牢之岂不怜。
闻奉迎皇太后使沈判官至因有此作::刘长卿::长乐宫人扫落花，君王正候五云车。万方臣妾同瞻望，疑在曾城阿母家。
送刘萱之道州谒崔大夫::刘长卿::沅水悠悠湘水春，临岐南望一沾巾。信陵门下三千客，君到长沙见几人。
过郑山人所居::刘长卿::寂寂孤莺啼杏园，寥寥一犬吠桃源。落花芳草无寻处，万壑千峰独闭门。
奉送贺若郎中贼退后之杭州::刘长卿::江上初收战马尘，莺声柳色待行春。双旌谁道来何暮，万井如今有几人。
瓜洲驿重送梁郎中赴吉州::刘长卿::渺渺云山去几重，依依独听广陵钟。明朝借问南来客，五马双旌何处逢。
奉使鄂渚至乌江道中作::刘长卿::沧洲不复恋鱼竿，白发那堪戴铁冠。客路向南何处是，芦花千里雪漫漫。
新息道中作::刘长卿::萧条独向汝南行，客路多逢汉骑营。古木苍苍离乱后，几家同住一孤城。
春日宴魏万成湘水亭::刘长卿::何年家住此江滨，几度门前北渚春。白发乱生相顾老，黄莺自语岂知人。
重送道标上人::刘长卿::衡阳千里去人稀，遥逐孤云入翠微。春草青青新覆地，深山无路若为归。
送李判官之润州行营::刘长卿::万里辞家事鼓鼙，今陵驿路楚云西。江春不肯留归客，草色青青送马蹄。
将赴南巴至余干别李十二::刘长卿::江上花催问礼人，鄱阳莺报越乡春。谁怜此别悲欢异，万里青山送逐臣。
时平后春日思归::刘长卿::一尉何曾及布衣，时平却忆卧柴扉。故园柳色催南客，春水桃花待北归。
送陶十赴杭州摄掾::刘长卿::莫叹江城一掾卑，沧洲未是阻心期。浙中山色千万状，门外潮声朝暮时。
使还七里濑上逢薛承规赴江西贬官::刘长卿::迁客归人醉晚寒，孤舟暂泊子陵滩。怜君更去三千里，落日青山江上看。
使回赴苏州道中作::刘长卿::春风何事远相催，路尽天涯始却回。万里无人空楚水，孤帆送客到鱼台。
昭阳曲::刘长卿::昨夜承恩宿未央，罗衣犹带御衣香。芙蓉帐小云屏暗，杨柳风多水殿凉。
罪所留系每夜闻长洲军笛声::刘长卿::白日浮云闭不开，黄沙谁问冶长猜。只怜横笛关山月，知处愁人夜夜来。
赠微上人::刘长卿::禅门来往翠微间，万里千峰在剡山。何时共到天台里，身与浮云处处闲。
东湖送朱逸人归::刘长卿::山色湖光并在东，扁舟归去有樵风。莫道野人无外事，开田凿井白云中。
舟中送李十八::刘长卿::释子身心无有分，独将衣钵去人群。相思晚望西林寺，唯有钟声出白云。
送李穆归淮南::刘长卿::扬州春草新年绿，未去先愁去不归。淮水问君来早晚，老人偏畏过芳菲。
晚春归山居题窗前竹::刘长卿::溪上残春黄鸟稀，辛夷花尽杏花飞。始怜幽竹山窗下，不改清阴待我归。
送卢侍御赴河北::刘长卿::谪居为别倍伤情，何事从戎独远行。千里按图收故地，三军罢战及春耕。江天渺渺鸿初去，漳水悠悠草欲生。莫学仲连逃海上，田单空愧取聊城。
送子婿崔真父归长城::刘长卿::送君卮酒不成欢，幼女辞家事伯鸾。桃叶宜人诚可咏，柳花如雪若为看。心怜稚齿鸣环去，身愧衰颜对玉难。惆怅暮帆何处落，青山无限水漫漫。
送陆[澧]仓曹西上::刘长卿::长安此去欲何依，先达谁当荐陆机。日下凤翔双阙迥，雪中人去二陵稀。舟从故里难移棹，家住寒塘独掩扉。临水自伤流落久，赠君空有泪霑衣。
送柳使君赴袁州::刘长卿::宜阳出守新恩至，京口因家始愿违。五柳闭门高士去，三苗按节远人归。月明江路闻猿断，花暗山城见吏稀。惟有郡斋窗里岫，朝朝空对谢玄晖。
戏题赠二小男::刘长卿::异乡流落频生子，几许悲欢并在身。欲并老容羞白发，每看儿戏忆青春。未知门户谁堪主，且免琴书别与人。何幸暮年方有后，举家相对却霑巾。
谪官后卧病官舍简贺兰侍郎::刘长卿::青春衣绣共称宜，白首垂丝恨不遗。江上几回今夜月，镜中无复少年时。生还北阙谁相引，老向南邦众所悲。岁岁任他芳草绿，长沙未有定归期。
岁日见新历因寄都官裴郎中::刘长卿::青阳振蛰初颁历，白首衔冤欲问天。绛老更能经几岁，贾生何事又三年。愁占蓍草终难决，病对椒花倍自怜。若道平分四时气，南枝为底发春偏。
江州重别薛六柳八二员外::刘长卿::生涯岂料承优诏，世事空知学醉歌。江上月明胡雁过，淮南木落楚山多。寄身且喜沧洲近，顾影无如白发何。今日龙钟人共弃，愧君犹遣慎风波。
青溪口送人归岳州::刘长卿::洞庭何处雁南飞，江菼苍苍客去稀。帆带夕阳千里没，天连秋水一人归。黄花裛露开沙岸，白鸟衔鱼上钓矶。岐路相逢无可赠，老年空有泪霑衣。
送灵澈上人还越中::刘长卿::禅客无心杖锡还，沃洲深处草堂闲。身随敝屦经残雪，手绽寒衣入旧山。独向青溪依树下，空留白日在人间。那堪别后长相忆，云木苍苍但闭关。
送耿拾遗归上都::刘长卿::若为天畔独归秦，对水看山欲暮春。穷海别离无限路，隔河征战几归人。长安万里传双泪，建德千峰寄一身。想到邮亭愁驻马，不堪西望见风尘。
和樊使君登润州城楼::刘长卿::山城迢遰敞高楼，露冕吹铙居上头。春草连天随北望，夕阳浮水共东流。江田漠漠全吴地，野树苍苍故蒋州。王粲尚为南郡客，别来何处更销忧。
饯王相公出牧括州::刘长卿::缙云讵比长沙远，出牧犹承明主恩。城对寒山开画戟，路飞秋叶转朱轓。江潮淼淼连天望，旌斾悠悠上岭翻。萧索庭槐空闭合，旧人谁到翟公门。
题灵祐和尚故居::刘长卿::叹逝翻悲有此身，禅房寂寞见流尘。多时行径空秋草，几日浮生哭故人。风竹自吟遥入磬，雨花随泪共霑巾。残经窗下依然在，忆得山中问许询。
寻龙井杨老::刘长卿::柴门草舍绝风尘，空谷耕田学子真。泉咽恐劳经陇底，山深不觉有秦人。手栽松树苍苍老，身卧桃园寂寂春。唯有胡麻当鸡黍，白云来往未嫌贫。
见故人李均所借古镜恨其未获归府斯人已亡怆然有作::刘长卿::故人留镜无归处，今日怀君试暂窥。岁久岂堪尘自入，夜长应待月相随。空怜琼树曾临匣，犹见菱花独映池。所恨平生还不早，如今始挂陇头枝。
闻虞沔州有替将归上都登汉东城寄赠::刘长卿::淮南摇落客心悲，涢水悠悠怨别离。早雁初辞旧关塞，秋风先入古城池。腰章建隼皇恩赐，露冕临人白发垂。惆怅恨君先我去，汉阳耆老忆旌麾。
献淮宁军节度使李相公::刘长卿::建牙吹角不闻喧，三十登坛众所尊。家散万金酬士死，身留一剑答君恩。渔阳老将多回席，鲁国诸生半在门。白马翩翩春草细，郊原西去猎平原。
观校猎上淮西相公::刘长卿::龙骧校猎邵陵东，野火初烧楚泽空。师事黄公千战后，身骑白马万人中。笳随晚吹吟边草，箭没寒云落塞鸿。三十拥旄谁不羡，周郎少小立奇功。
送皇甫曾赴上都::刘长卿::东游久与故人违，西去荒凉旧路微。秋草不生三径处，行人独向五陵归。离心日远如流水，回首川长共落晖。楚客岂劳伤此别，沧江欲暮自霑衣。
送李录事兄归襄邓::刘长卿::十年多难与君同，几处移家逐转蓬。白首相逢征战后，青春已过乱离中。行人杳杳看西月，归马萧萧向北风。汉水楚云千万里，天涯此别恨无穷。
汉阳献李相公::刘长卿::退身高卧楚城幽，独掩闲门汉水头。春草雨中行径没，暮山江上卷帘愁。几人犹忆孙弘阁，百口同乘范蠡舟。早晚却还丞相印，十年空被白云留。
长沙过贾谊宅::刘长卿::三年谪宦此栖迟，万古惟留楚客悲。秋草独寻人去后，寒林空见日斜时。汉文有道恩犹薄，湘水无情吊岂知。寂寂江山摇落处，怜君何事到天涯。
奉酬辛大夫喜湖南腊月连日降雪见示之作::刘长卿::长沙耆旧拜旌麾，喜见江潭积雪时。柳絮三冬先北地，梅花一夜遍南枝。初开窗阁寒光满，欲掩军城暮色迟。闾里何人不相庆，万家同唱郢中词。
登余干古县城::刘长卿::孤城上与白云齐，万古荒凉楚水西。官舍已空秋草绿，女墙犹在夜乌啼。平江渺渺来人远，落日亭亭向客低。沙鸟不知陵谷变，朝飞暮去弋阳溪。
将赴岭外留题萧寺远公院::刘长卿::竹房遥闭上方幽，苔径苍苍访昔游。内史旧山空日暮，南朝古木向人秋。天香月色同僧室，叶落猿啼傍客舟。此去播迁明主意，白云何事欲相留。
初闻贬谪续喜量移登干越亭赠郑校书::刘长卿::青青草色满江洲，万里伤心水自流。越鸟岂知南国远，江花独向北人愁。生涯已逐沧浪去，冤气初逢涣汗收。何事还邀迁客醉，春风日夜待归舟。
北归入至德州界偶逢洛阳邻家李光宰::刘长卿::生涯心事已蹉跎，旧路依然此重过。近北始知黄叶落，向南空见白云多。炎州日日人将老，寒渚年年水自波。华发相逢俱若是，故园秋草复如何。
赴南中题褚少府湖上亭子::刘长卿::种田东郭傍春陂，万事无情把钓丝。绿竹放侵行径里，青山常对卷帘时。纷纷花落门空闭，寂寂莺啼日更迟。从此别君千万里，白云流水忆佳期。
上巳日越中与鲍侍郎泛舟耶溪::刘长卿::兰桡缦转傍汀沙，应接云峰到若耶。旧浦满来移渡口，垂杨深处有人家。永和春色千年在，曲水乡心万里赊。君见渔船时借问，前洲几路入烟花。
双峰下哭故人李宥::刘长卿::怜君孤垅寄双峰，埋骨穷泉复几重。白露空霑九原草，青山犹闭数株松。图书经乱知何在，妻子因贫失所从。惆怅东皋却归去，人间无处更相逢。
使次安陆寄友人::刘长卿::新年草色远萋萋，久客将归失路蹊。暮雨不知涢口处，春风只到穆陵西。孤城尽日空花落，三户无人自鸟啼。君在江南相忆否，门前五柳几枝低。
哭陈歙州::刘长卿::千秋万古葬平原，素业清风及子孙。旅榇归程伤道路，举家行哭向田园。空山寂寂开新垅，乔木苍苍掩旧门。儒行公才竟何在，独怜棠树一枝存。
酬屈突陕::刘长卿::落叶纷纷满四邻，萧条环堵绝风尘。乡看秋草归无路，家对寒江病且贫。藜杖懒迎征骑客，菊花能醉去官人。怜君计划谁知者，但见蓬蒿空没身。
送惠法师游天台因怀智大师故居::刘长卿::翠屏瀑水知何在，鸟道猿啼过几重。落日独摇金策去，深山谁向石桥逢。定攀岩下丛生桂，欲买云中若个峰。忆想东林禅诵处，寂寥惟听旧时钟。
送侯中丞流康州::刘长卿::长江极目带枫林，匹马孤云不可寻。迁播共知臣道枉，猜谗却为主恩深。辕门画角三军思，驿路青山万里心。北阙九重谁许屈，独看湘水泪霑襟。
别严士元::刘长卿::春风倚棹阖闾城，水国春寒阴复晴。细雨湿衣看不见，闲花落地听无声。日斜江上孤帆影，草绿湖南万里情。东道若逢相识问，青袍今日误儒生。
避地江东留别淮南使院诸公::刘长卿::长安路绝鸟飞通，万里孤云西复东。旧业已应成茂草，余生只是任飘蓬。何辞向物开秦镜，却使他人得楚弓。此去行持一竿竹，等闲将狎钓渔翁。
罪所上御史惟则::刘长卿::误因微禄滞南昌，幽系圜扉昼夜长。黄鹤翅垂同燕雀，青松心在任风霜。斗间谁与看冤气，盆下无由见太阳。贤达不能同感激，更于何处问苍苍。
送台州李使君兼寄题国清寺::刘长卿::露冕新承明主恩，山城别是武陵源。花间五马时行县，山外千峰常在门。晴江洲渚带春草，古寺杉松深暮猿。知到应真飞锡处，因君一想已忘言。
狱中闻收东京有赦::刘长卿::传闻阙下降丝纶，为报关东灭虏尘。壮志已怜成白首，余生犹待发青春。风霜何事偏伤物，天地无情亦爱人。持法不须张密网，恩波自解惜枯鳞。
温汤客舍::刘长卿::冬狩温泉岁欲阑，宫城佳气晚宜看。汤熏仗里千旗暖，雪照山边万井寒。君门献赋谁相达，客舍无钱辄自安。且喜礼闱秦镜在，还将妍丑付春官。
送马秀才落第归江南::刘长卿::南客怀归乡梦频，东门怅别柳条新。殷勤斗酒城阴暮，荡漾孤舟楚水春。湘竹旧斑思帝子，江蓠初绿怨骚人。怜君此去未得意，陌上愁看泪满巾。
送常十九归嵩少故林::刘长卿::迢迢此恨杳无涯，楚泽嵩丘千里赊。岐路别时惊一叶，云林归处忆三花。秋天苍翠寒飞雁，古堞萧条晚噪鸦。他日山中逢胜事，桃源洞里几人家。
送宇文迁明府赴洪州张观察追摄丰城令::刘长卿::送君不复远为心，余亦扁舟湘水阴。路逐山光何处尽，春随草色向南深。陈蕃待客应悬榻，宓贱之官独抱琴。傥见主人论谪宦，尔来空有白头吟。
送李将军::刘长卿::征西诸将一如君，报德谁能不顾勋。身逐塞鸿来万里，手披荒草看孤坟。擒生绝漠经胡雪，怀旧长沙哭楚云。归去萧条灞陵上，几人看葬李将军。
西陵寄一上人::刘长卿::东山访道成开士，南渡隋阳作本师。了义惠心能善诱，吴风越俗罢淫祠。室中时见天人命，物外长悬海岳期。多谢清言异玄度，悬河高论有谁持。
三月李明府后亭泛舟::刘长卿::江南风景复如何，闻道新亭更欲过。处处纫兰春浦渌，萋萋籍草远山多。壶觞须就陶彭泽，时俗犹传晋永和。更待持桡徐转去，微风落日水增波。
喜朱拾遗承恩拜命赴任上都::刘长卿::诏书征拜脱荷裳，身去东山闭草堂。阊阖九天通奏籍，华亭一鹤在朝行。沧洲离别风烟远，青琐幽深漏刻长。今日却回垂钓处，海鸥相见已高翔。
郧上送韦司士归上都旧业::刘长卿::前朝旧业想遗尘，今日他乡独尔身。郧地国除为过客，杜陵家在有何人。苍苔白露生三径，古木寒蝉满四邻。西去茫茫问归路，关河渐近泪盈巾。
感怀::刘长卿::秋风落叶正堪悲，黄菊残花欲待谁。水近偏逢寒气早，山深常见日光迟。愁中卜命看周易，梦里招魂读楚词。自笑不如湘浦雁，飞来即是北归时。
送杨于陵归宋汴州别业::刘长卿::半山溪雨带斜晖，向水残花映客衣。旅食嗟余当岁晚，能文似汝少年稀。新河柳色千株暗，故国云帆万里归。离乱要知君到处，寄书须及雁南飞。
送崔使君赴寿州::刘长卿::列郡专城分国忧，彤幨皂盖古诸侯。仲华遇主年犹少，公瑾论功位已酬。草色青青迎建隼，蝉声处处杂鸣驺。千里相思如可见，淮南木叶正惊秋。
上阳宫望幸::刘长卿::玉辇西巡久未还，春光犹入上阳间。万木长承新雨露，千门空对旧河山。深花寂寂宫城闭，细草青青御路闲。独见彩云飞不尽，只应来去候龙颜。
过裴舍人故居::刘长卿::惨惨天寒独掩扃，纷纷黄叶满空庭。孤坟何处依山木，百口无家学水萍。篱花犹及重阳发，邻笛那堪落日听。书幌无人长不卷，秋来芳草自为萤。
登松江驿楼北望故园::刘长卿::泪尽江楼北望归，田园已陷百重围。平芜万里无人去，落日千山空鸟飞。孤舟漾漾寒潮小，极浦苍苍远树微。白鸥渔父徒相待，未扫欃枪懒息机。
秋夜有怀高三十五适兼呈空上人::刘长卿::晚节逢君趣道深，结茅栽树近东林。吾师几度曾摩顶，高士何年遂发心。北渚三更闻过雁，西城万里动寒砧。不见支公与玄度，相思拥膝坐长吟。
送孔巢父赴河南军::刘长卿::江南相送隔烟波，况复新秋一雁过。闻道全军征北虏，又言诗将会南河。边心冉冉乡人绝，寒色青青战马多。共许陈琳工奏记，知君名行未蹉跎。
登润州万岁楼::刘长卿::高楼独上思依依，极浦遥山合翠微。江客不堪频北望，寒鸿何事又南飞。垂山古渡寒烟积，瓜步空洲远树稀。闻道王师犹转战，更能谈笑解重围。
江楼送太康郭主簿赴岭南::刘长卿::对酒怜君安可论，当官爱士如平原。料钱用尽却为谤，食客空多谁报恩。万里孤舟向南越，苍梧云中暮帆灭。树色应无江北秋，天涯尚见淮阳月。驿路南随桂水流，猿声不绝到炎州。青山落日那堪望，谁见思君江上楼。
客舍喜郑三见寄::刘长卿::客舍逢君未换衣，闭门愁见桃花飞。遥想故园今已尔，家人应念行人归。寂寞垂杨映深曲，长安日暮灵台宿。穷巷无人鸟雀闲，空庭新雨莓苔绿。北中分与故交疏，何幸仍回长者车。十年未称平生意，好得辛勤谩读书。
送贾三北游::刘长卿::贾生未达犹窘迫，身驰匹马邯郸陌。片云郊外遥送人，斗酒城边暮留客。顾予他日仰时髦，不堪此别相思劳。雨色新添漳水绿，夕阳远照苏门高。把袂相看衣共缁，穷愁只是惜良时。亦知到处逢下榻，莫滞秋风西上期。
齐一和尚影堂::刘长卿::一公住世忘世纷，暂来复去谁能分。身寄虚空如过客，心将生灭是浮云。萧散浮云往不还，凄凉遗教殁仍传。旧地愁看双树在，空堂只是一灯悬。一灯长照恒河沙，双树犹落诸天花。天花寂寂香深殿，苔藓苍苍閟虚院。昔余精念访禅扉，常接微言清道机。今来寂寞无所得，唯共门人泪满衣。
颍川留别司仓李万::刘长卿::故人早负干将器，谁言未展平生意。想君畴昔高步时，肯料如今折腰事。且知投刃皆若虚，日挥案牍常有余。槐暗公庭趋小吏，荷香陂水脍鲈鱼。客里相逢款话深，如何岐路剩霑襟。白云西上催归念，颍水东流是别心。落日征骖随去尘，含情挥手背城闉。已恨良时空此别，不堪秋草更愁人。
听笛歌::刘长卿::旧游怜我长沙谪，载酒沙头送迁客。天涯望月自霑衣，江上何人复吹笛。横笛能令孤客愁，渌波淡淡如不流。商声寥亮羽声苦，江天寂历江枫秋。静听关山闻一叫，三湘月色悲猿啸。又吹杨柳激繁音，千里春色伤人心。随风飘向何处落，唯见曲尽平湖深。明发与君离别后，马上一声堪白首。
时平后送范伦归安州::刘长卿::昨闻战罢图麟阁，破虏收兵卷戎幕。沧海初看汉月明，紫微已见胡星落。忆昔扁舟此南渡，荆棘烟尘满归路。与君携手姑苏台，望乡一日登几回。白云飞鸟去寂寞，吴山楚岫空崔嵬。事往时平还旧丘，青青春草近家愁。洛阳举目今谁在，颍水无情应自流。吴苑西人去欲稀，留连一日空知非。江潭岁尽愁不尽，鸿雁春归身未归。万里遥悬帝乡忆，五年空带风尘色。却到长安逢故人，不道姓名应不识。
小鸟篇上裴尹::刘长卿::藩篱小鸟何甚微，翩翩日夕空此飞。只缘六翮不自致，长似孤云无所依。西城黯黯斜晖落，众鸟纷纷皆有托。独立虽轻燕雀群，孤飞远惧鹰鹯搏。自怜天上青云路，吊影徘徊独愁暮。衔花纵有报恩时，择木谁容托身处。岁月蹉跎飞不进，羽毛鹪悴何人问。遶树空随乌鹊惊，巢林只有鹪鹩分。主人庭中荫乔木，爱此清阴欲栖宿。少年挟弹遥相猜，遂使惊飞往复回。不辞奋翼向君去，唯怕金丸随后来。
登吴古城歌::刘长卿::登古城兮思古人，感贤达兮同埃尘。望平原兮寄远目，叹姑苏兮聚麋鹿。黄池高会事未终，沧海横流人荡覆。伍员杀身谁不冤，竟看墓树如所言。越王尝胆安可敌，远取石田何所益。一朝空谢会稽人，万古犹伤甬东客。黍离离兮城坡坨，牛羊践兮牧竖歌。野无人兮秋草绿，园为墟兮古木多。白杨萧萧悲故柯，黄雀啾啾争晚禾。荒阡断兮谁重过，孤舟逝兮愁若何。天寒日暮江枫落，叶去辞风水自波。
疲兵篇::刘长卿::骄虏乘秋下蓟门，阴山日夕烟尘昏。三军疲马力已尽，百战残兵功未论。阵云泱漭屯塞北，羽书纷纷来不息。孤城望处增断肠，折剑看时可霑臆。元戎日夕且歌舞，不念关山久辛苦。自矜倚剑气凌云，却笑闻笳泪如雨。万里飘飖空此身，十年征战老胡尘。赤心报国无片赏，白首还家有几人。朔风萧萧动枯草，旌旗猎猎榆关道。汉月何曾照客心，胡笳只解催人老。军前仍欲破重围，闺里犹应愁未归。小妇十年啼夜织，行人九月忆寒衣。饮马滹河晚更清，行吹羌笛远归营。只恨汉家多苦战，徒遗金镞满长城。
戏赠干越尼子歌::刘长卿::鄱阳女子年十五，家本秦人今在楚。厌向春江空浣沙，龙宫落发披袈裟。五年持戒长一食，至今犹自颜如花。亭亭独立青莲下，忍草禅枝绕精舍。自用黄金买地居，能嫌碧玉随人嫁。北客相逢疑姓秦，铅花抛却仍青春。一花一竹如有意，不语不笑能留人。黄鹂欲栖白日暮，天香未散经行处。却对香炉闲诵经，春泉漱玉寒泠泠。云房寂寂夜钟后，吴音清切令人听。人听吴音歌一曲，杳然如在诸天宿。谁堪世事更相牵，惆怅回船江水渌。
岳阳楼::刘长卿::行尽清溪日已蹉，云容山影两嵯峨。楼前归客怨秋梦，湖上美人疑夜歌。独坐高高风势急，平湖渺渺月明多。终期一艇载樵去，来往片帆愁白波。
春望寄王涔阳::刘长卿::清明别后雨晴时，极浦空颦一望眉。湖畔春山烟点点，云中远树墨离离。依微水戍闻钲鼓，掩映沙村见酒旗。风煖草长愁自醉，行吟无处寄相思。
留辞::刘长卿::南楚迢迢通汉口，西江淼淼去扬州。春风已遣归心促，纵复芳菲不可留。
春行寄兴::李华::宜阳城下草萋萋，涧水东流复向西。芳树无人花自落，春山一路鸟空啼。
九日登望仙台呈刘明府容::崔曙::汉文皇帝有高台，此日登临曙色开。三晋云山皆北向，二陵风雨自东来。关门令尹谁能识，河上仙翁去不回。且欲近寻彭泽宰，陶然共醉菊花杯。
嵩山寻冯炼师不遇::崔曙::青溪访道凌烟曙，王子仙成已飞去。更值空山雷雨时，云林薄暮归何处。
饮马长城窟行::王翰::长安少年无远图，一生惟羡执金吾。麒麟前殿拜天子，走马西击长城胡。胡沙猎猎吹人面，汉虏相逢不相见。遥闻鼙鼓动地来，传道单于夜犹战。此时顾恩宁顾身，为君一行摧万人。壮士挥戈回白日，单于溅血染朱轮。归来饮马长城窟，长城道傍多白骨。问之耆老何代人，云是秦王筑城卒。黄昏塞北无人烟，鬼哭啾啾声沸天。无罪见诛功不赏，孤魂流落此城边。当昔秦王按剑起，诸侯膝行不敢视。富国强兵二十年，筑怨兴徭九千里。秦王筑城何太愚，天实亡秦非北胡。一朝祸起萧墙内，渭水咸阳不复都。
赋得明星玉女坛送廉察尉华阴::王翰::洪河之南曰秦镇，发地削成五千仞。三峰离地皆倚天，唯独中峰特修峻。上有明星玉女祠，祠坛高眇路逶迤。三十六梯入河汉，樵人往往见蛾眉。蛾眉婵娟又宜笑，一见樵人下灵庙。仙车欲驾五云飞，香扇斜开九华照。含情迟伫惜韶年，愿侍君边复中旋。江妃玉佩留为念，嬴女银箫空自怜。仙俗途殊两情遽，感君无尽辞君去。遥见明星是妾家，风飘雪散不知处。故人家在西长安，卖药往来投此山。彩云荡漾不可见，绿萝蒙茸鸟绵蛮。欲求玉女长生法，日夜烧香应自还。
凉州词二首 一::王翰::葡萄美酒夜光杯，欲饮琵琶马上催。醉卧沙场君莫笑，古来征战几人回。
凉州词二首 二::王翰::秦中花鸟已应阑，塞外风沙犹自寒。夜听胡笳折杨柳，教人意气忆长安。
春日归思::王翰::杨柳青青杏发花，年光误客转思家。不知湖上菱歌女，几个春舟在若耶。
观蛮童为伎之作::王翰::长裙锦带还留客，广额青蛾亦效嚬。共惜不成金谷妓，虚令看杀玉车人。
寒食::孟云卿::二月江南花满枝，他乡寒食远堪悲。贫居往往无烟火，不独明朝为子推。
题衡阳泗州寺::张抃::一水悠悠百粤通，片帆无奈信秋风。几层峡浪寒舂月，尽日江天雨打篷。漂泊渐摇青草外，乡关谁念雪园东。未知今夜依何处，一点渔灯出苇丛。
奉和刘采访缙云南岭作::庾光先::百越城池枕海圻，永嘉山水复相依。悬萝弱筿垂清浅，宿雨朝暾和翠微。鸟讶山经传不尽，花随月令数仍稀。幸陪谢客题诗句，谁与王孙此地归。
思归寄东林澈上人::韦丹::王事纷纷无暇日，浮生冉冉只如云。已为平子归休计，五老岩前必共闻。
荅澈公::韦丹::空山泉落松窗静，闲地草生春日迟。白发渐多身未退，依依常在永禅师。
送妻::杨志坚::平生志业在琴诗，头上如今有二丝。渔父尚知谿谷暗，山妻不信出身迟。荆钗任意撩新鬓，明镜从他别画眉。今日便同行路客，相逢即是下山时。
和卢明府送郑十三还京兼寄之什::孟浩然::昔时风景登临地，今日衣冠送别筵。醉坐自倾彭泽酒，思归长望白云天。洞庭一叶惊秋早，濩落空嗟滞江岛。寄语朝廷当世人，何时重见长安道。
高阳池送朱二::孟浩然::当昔襄阳雄盛时，山公常醉习家池。池边钓女日相随，妆成照影竞来窥。澄波澹澹芙蓉发，绿岸毵毵杨柳垂。一朝物变人亦非，四面荒凉人径稀。意气豪华何处在，空余草露湿罗衣。此地朝来饯行者，翻向此中牧征马。征马分飞日渐斜，见此空为人所嗟。殷勤为访桃源路，予亦归来松子家。
夜归鹿门山歌::孟浩然::山寺钟鸣昼已昏，渔梁渡头争渡喧。人随沙路向江村，余亦乘舟归鹿门。鹿门月照开烟树，忽到庞公栖隐处。岩扉松径长寂寥，惟有幽人夜来去。
长乐宫::孟浩然::秦城旧来称窈窕，汉家更衣应不少。红粉邀君在何处，青楼苦夜长难晓。长乐宫中钟暗来，可怜歌舞惯相催。欢娱此事今寂寞，惟有年年陵树哀。
登安阳城楼::孟浩然::县城南面汉江流，江涨开成南雍州。才子乘春来骋望，群公暇日坐销忧。楼台晚映青山郭，罗绮晴骄绿水洲。向夕波摇明月动，更疑神女弄珠游。
登万岁楼::孟浩然::万岁楼头望故乡，独令乡思更茫茫。天寒雁度堪垂泪，日落猿啼欲断肠。曲引古堤临冻浦，斜分远岸近枯杨。今朝偶见同袍友，却喜家书寄八行。
除夜有怀::孟浩然::五更钟漏欲相催，四气推迁往复回。帐里残灯才去熖，炉中香气尽成灰。渐看春逼芙蓉枕，顿觉寒销竹叶杯。守岁家家应未卧，相思那得梦魂来。
春情::孟浩然::青楼晓日珠帘映，红粉春妆宝镜催。已厌交欢怜枕席，相将游戏绕池台。坐时衣带萦纤草，行即裙裾扫落梅。更道明朝不当作，相期共鬬管弦来。
凉州词 一::孟浩然::浑成紫檀金屑文，作得琵琶声入云。胡地迢迢三万里，那堪马上送明君。
凉州词 二::孟浩然::异方之乐令人悲，羌笛胡笳不用吹。坐看今夜关山月，思杀边城游侠儿。
送新安张少府归秦中::孟浩然::试登秦岭望秦川，遥忆青门春可怜。仲月送君从此去，瓜时须及邵平田。
送杜十四之江南::孟浩然::荆吴相接水为乡，君去春江正淼茫。日暮征帆何处泊，天涯一望断人肠。
渡浙江问舟中人::孟浩然::潮落江平未有风，扁舟共济与君同。时时引领望天末，何处青山是越中。
初秋::孟浩然::不觉初秋夜渐长，清风习习重凄凉。炎炎暑退茅斋静，堦下丛莎有露光。
过融上人兰若::孟浩然::山头禅室挂僧衣，窗外无人水鸟飞。黄昏半在下山路，却听泉声恋翠微。
乌夜啼::李白::黄云城边乌欲栖，归飞哑哑枝上啼。机中织锦秦川女，碧纱如烟隔窗语。停梭怅然忆远人，独宿孤房泪如雨。
乌栖曲::李白::姑苏台上乌栖时，吴王宫里醉西施。吴歌楚舞欢未毕，青山欲衔半边日。
春日::宋雍::轻花细叶满林端，昨夜春风晓色寒。黄鸟不堪愁里听，绿杨宜向雨中看。
失题::宋雍::斜雨飞丝织晚风，疏帘半卷野亭空。荷花开尽秋光晚，零落残红绿沼中。
勗曹生::卢鉟::桑扈交飞百舌忙，祖亭闻乐倍思乡。尊前有恨惭卑宦，席上无憀爱艳妆。莫为狂花迷眼界，须求真理定心王。游蜂采掇何时已，祗恐多言议短长。
废长行::赵抟::紫牙镂合方如斗，二十四星衔月口。贵人迷此华筵中，运木手交如阵鬬。不算劳神运枯木，且废为官恤惸独。门前有吏吓孤穷，欲诉门深抱冤哭。耳厌人催坐衙早，才闻此戏身先到。理人似爱长行心，天下安平多草草。何当化局为明镜，挂在高堂辨邪正。何当化子作笔锋，常在手中行法令。莫令终日迷如此，不治生民负天子。
玉女词::张安石::绮荐银屏空积尘，柳眉桃脸暗销春。不须更学阳台女，为雨为云趁恼人。
苦别::张安石::向前不信别离苦，而今自到别离处。两行粉泪红阑干，一朵芙蕖带残露。
出塞::蒋吉::瘦马羸童行背秦，暮鸦撩乱入残云。北风吹起寒营角，直至榆关人尽闻。
旅泊::蒋吉::霜月正高鹦鹉洲，美人清唱发红楼。乡心暗逐秋江水，直到吴山脚下流。
次青云驿::蒋吉::马转栎林山鸟飞，商溪流水背残晖。行人几在青云路，底事风尘犹满衣。
大庾驿有怀::蒋吉::一囊书重百余斤，邮吏宁知去计贫。莫讶偏吟望乡句，明朝便见岭南人。
题商山修路僧院::蒋吉::此地修行山几枯，草堂生计只缾盂。支郎既解除艰险，试看人心平得无。
题长安僧院::蒋吉::出门争走九衢尘，总是浮生不了身。惟有水田衣下客，大家忙处作闲人。
次商于感旧寄卢中丞::蒋吉::昔年簪组隘丘门，今日旌幢一院存。何事商于泪如雨，小儒偏受陆家恩。
樵翁::蒋吉::独入深山信脚行，惯当䝙虎不曾惊。路傍花发无心看，惟见枯枝刮眼明。
四老庙::蒋吉::无端舍钓学干名，不得溪山养性情。自省此身非达者，今朝羞拜四先生。
昭君冢::蒋吉::曾为汉帝眼中人，今作狂胡陌上尘。身死不知多少载，冢花犹带洛阳春。
闻歌竹枝::蒋吉::巡堤听唱竹枝词，正是月高风静时。独向东南人不会，弟兄俱在楚江湄。
重门曲::周𣸣::憔悴容华怯对春，寂寥宫殿锁闲门。此身却羡宫中树，不失芳时雨露恩。
山下水::周𣸣::背云冲石出深山，浅碧泠泠一带寒。不独有声流出此，会归沧海助波澜。
逢邻女::周𣸣::日高邻女笑相逢，慢束罗裙半露胸。莫向秋池照绿水，参差羞杀白芙蓉。
废宅::周𣸣::牢落画堂空锁尘，荒凉庭树暗消春。豪家莫笑此中事，曾见此中人笑人。
湘江::黄文::潇湘江头三月春，柳条弄日摇黄金。鹧鸪一声在何许，黄陵庙前烟霭深。丹青欲画无好手，稳提玉勒沈吟久。马蹄不为行客留，心挂长林屡回首。
题龙阳县青草湖::唐温如::西风吹老洞庭波，一夜湘君白发多。醉后不知天在水，满船清梦压星河。
訾家洲::欧阳宾::旧业分明桂水头，人归业尽水东流。春风日暮江头立，不及渔人有钓舟。
题吉州龙溪::何敬::龙溪之山秀而峙，龙溪之水清无底。狂风激烈翻春涛，薄雾冥蒙溢清泚。奔流百折银河通，落花滚滚浮霞红。四时佳境不可穷，仿佛直与桃源通。
阖闾城怀古::裴瑶::五湖春水接遥天，国破君亡不记年。惟有妖娥曾舞处，古台寂寞起愁烟。
苇谷::郑玉::水会三川漾碧波，雕阴人唱采花歌。旧时白翟今荒壤，苇谷凄凄风雨多。
登岳阳楼::麻温其::湖边景物属秋天，楼上风光似去年。仙侣缑生留福地，湘娥帝子寄哀弦。云门自统轩台外，木叶偏飞楚客前。极目江山何处是，一帆万里信归船。
君山祠::周岳秀::万顷湖波浸碧天，旌封香火几千年。风涛澎湃鱼龙舞，栋宇峥嵘燕雀迁。远岫光中浓淡树，斜阳影里往来船。江河愿借吹嘘便，应有神功在目前。
从军::马逢::汉马千蹄合一群，单于鼓角隔山闻。沙塠风起红楼下，飞上胡天作阵云。
宫词二首 一::马逢::金吾持戟护轩檐，天乐传教万姓瞻。楼上美人相倚看，红妆透出水晶帘。
宫词二首 二::马逢::玉楼天半起笙歌，风送宫人笑语和。月影殿开闻晓漏，水晶帘卷近秋河。
虏患::张陵::今日汉家探使回，蚁叠胡兵来未歇。春风渭水不敢流，总作六军心上血。
夏日闺怨::蔡瓌::桃径李蹊绝芳园，炎氛炽日满愁轩。枝上鸟惊朱槿落，池中鱼戏绿蘋翻。君恋京师久留滞，妾怨高楼积年岁。非关曾入楚王宫，直为相思腰转细。卧簟乘闲乍逐凉，熏炉畏热懒焚香。雨霑柳叶如啼眼，露滴莲花似汗妆。全由独自羞看影，艳是孤眠疑夜永。无情拂镜不成妆，有时却扇还风静。近日书来道欲归，鸳鸯文锦字息机。但恐愁容不相识，为教恒著别时衣。
三月歌::阎德隐::洛阳城路九春衢，洛阳城外柳千株。能得来时作眼觅，天津桥侧锦屠苏。
虞姬怨::冯待征::妾本江南采莲女，君是江东学剑人。逢君游侠英雄日，值妾年华桃李春。年华灼灼艳桃李，结发簪花配君子。行逢楚汉正相持，辞家上马从君起。岁岁年年事征战，侍君帷幕损红颜。不惜罗衣沾马汗，不辞红粉著刀环。相期相许定关中，鸣銮鸣佩入秦宫。谁误四面楚歌起，果知五星汉道雄。天时人事有兴灭，智穷计屈心摧折。泽中马力先战疲，帐下蛾眉□□□。君王是日无神彩，贱妾此时容貌改。拔山意气都已无，渡江面目今何在。终天隔地与君辞，恨似流波无息时。使妾本来不相识，岂见中途怀苦悲。
越谿怨::冷朝光::越王宫里如花人，越水谿头采白蘋。白蘋未尽人先尽，谁见江南春复春。
夜夜曲::王偃::北斗星移银汉低，班姬愁思凤城西。青槐陌上行人绝，明月楼前乌夜啼。
明君词::王偃::北望单于日半斜，明君马上泣胡沙。一双泪滴黄河水，应得东流入汉家。
拟古东飞伯劳歌::李暇::秦王龙剑燕后琴，珊瑚宝匣镂双心。谁家女儿抱香枕，开衾灭烛愿侍寝。琼窗半上金镂帱，轻罗掩面不遮羞。青绮帏中坐相忆，红鸾镜里见愁色。檐花照月莺对栖，空将可怜暗中啼。
放猿::吉师老::放尔千山万水身，野泉晴树好为邻。啼时莫近潇湘岸，明月孤舟有旅人。
鸳鸯::吉师老::江岛蒙蒙烟霭微，绿芜深处刷毛衣。渡头惊起一双去，飞上文君旧锦机。
长安春赠友人::吴商浩::繁华堪泣帝城春，粉堞青楼势碍云。花对玉钩帘外发，歌飘尘土路边闻。几多远客魂空断，何处王孙酒自醺。各有归程千万里，东风时节恨离群。
塞上即事::吴商浩::身似星流迹似蓬，玉关孤望杳溟蒙。寒沙万里平铺月，晓角一声高卷风。战士殁边魂尚哭，单于猎处火犹红。分明更想残宵梦，故国依然在甬东。
宿山驿::吴商浩::文战何堪功未图，又驱羸马指天衢。露华凝夜渚莲尽，月彩满轮山驿孤。岐路辛勤终日有，乡关音信隔年无。好同范蠡扁舟兴，高挂一帆归五湖。
北邙山::吴商浩::北邙山草又青青，今日销魂事可明。绿酒醉来春未歇，白杨风起柳初晴。冈原旋葬松新长，年代无人阙半平。堪取金炉九还药，不能随梦向浮生。
秋塘晓望::吴商浩::钟尽疏桐散曙鸦，故山烟树隔天涯。西风一夜秋塘晓，零落几多红藕花。
水楼感事::吴商浩::高柳螀啼雨后秋，年光空感泪如流。满湖菱荇东归晚，闲倚南轩尽日愁。
泊舟::吴商浩::身逐烟波魂自惊，木兰舟上一帆轻。云中有寺在何处，山底宿时闻磬声。
湘云::吴商浩::□满湘江云莹空，纷纷长对水溶溶。日西遥望自归处，尽挂九疑千万峰。
三湘有怀::萧静::柳絮飞来别洛阳，梅花落后到三湘。世情已逐浮云散，离恨空随江水长。
九日对酒::元凛::嘉辰复遇登高台，良朋笑语倾金罍。烟摊秋色正堪玩，风惹菊香无限来。未保乱离今日后，且谋欢洽玉山颓。谁知靖节当时事，空学狂歌倒载回。
中秋夜不见月::元凛::蟾轮何事色全微，赚得佳人出绣帏。四野雾凝空寂寞，九霄云锁绝光辉。吟诗得句翻停笔，玩处临尊却掩扉。公子倚栏犹怅望，懒将红烛草堂归。
雷塘::徐振::九重城阙悲凉尽，一聚园林怨恨长。花忆所为犹自笑，草知无道更应荒。诗名占得风流在，酒兴催教运祚亡。若问皇天惆怅事，只应斜日照雷塘。
古意::徐振::扰扰都城晓又昏，六街车马五侯门。箕山渭水空明月，可是巢由绝子孙。
寄人::张侹::酷怜风月为多情，还到春时别恨生。倚柱寻思倍惆怅，一场春梦不分明。
武昌阻风::方泽::江上春风留客舟，无穷归思满东流。与君尽日闲临水，贪看飞花忘却愁。
颕川客舍::姚揆::素琴孤剑尚闲游，谁共芳尊话唱酬。乡梦有时生枕上，客情终日在眉头。云拖雨脚连天去，树夹河声绕郡流。回首帝京归未得，不堪吟倚夕阳楼。
塞上::郑渥::出门何处问西东，指画翻为语论同。到此客头潜觉白，未秋山叶已飘红。帐前影落传书雁，日下声交失马翁。早晚回鞭复南去，大衣高盖汉乡风。
洛阳道::郑渥::客亭门外路东西，多少喧腾事不齐。杨柳惹鞭公子醉，苎麻掩泪鲁人迷。通宵尘土飞山月，是处经营夹御堤。顷刻知音几存殁，半回依约认轮蹄。
宜春郡城闻猿::崔江::怨抱霜枝向月啼，数声清绕郡城低。那堪日夜有云雨，便似巫山与建溪。
谪宜阳到荆渚::李伉::汉江江水水连天，被谪宜阳路几千。为问野人山鸟语，问予归櫂是何年。
九嶷山::刘望::鼎湖冠剑有遗踪，晋汉真人羽化同。九转药成丹灶冷，五车云去玉堂空。仙家日月蓬壶里，尘世烟花梦寐中。徒有旧山流水畔，老松枝叶苦吟风。
郡城放猿献卫使君::易思::千岩万壑与云连，放出雕笼任自然。叶洒惊风啼暮雨，月凝残雪饮流泉。临岐莫似三声日，避射须依绕树年。应解感恩寻太守，攀萝时复到楼前。
题袁州龙兴寺::易思::百尺古松松下寺，宝幡朱盖画珊珊。闲庭甘露几回落，青石绿苔犹未干。
山中送弟方质::易思::山中殷勤弟别兄，兄还送弟下山行。芦花飞处秋风起，日暮不堪闻雁声。
寻易尊师不遇::易思::烂熳红霞光照衣，苔封白石路微微。华阳洞里人何在，落尽松花不见归。
下第夜吟::戴衢::扰扰东西南北情，何人于此悟浮生。还缘无月春风夜，暂得独闻流水声。
咏月::李建枢::昨夜圆非今夜圆，却疑圆处减婵娟。一年十二度圆缺，能得几多时少年。
谢人惠琴材::谢邈::风撼桐丝带月明，羽人乘醉截秋声。七弦妙制饶仙品，三尺良材称道情。池小未开春浪泛，岳低犹欠暮云生。何因乞与元中术，临化无妨膝上横。
谢僧寄拄杖::谢邈::峭壁猿啼采处深，一枝奇异出孤岑。感师千里寄来意，发我片云归去心。窗外冷敲檐冻折，溪边闲点戏鱼沉。他年必藉相携力，蹇步犹能返故林。
失题::卢群玉::酒泻银瓶倒底清，夜深丝竹凤凰鸣。红妆醉起一花落，更引春风无限情。
投卢尚书::卢群玉::无力不任为走役，有文安敢滞清平。从来若把耕桑定，免恃雕虫悮此生。
失题二首 一::杨行敏::驽骀嘶叫知无定，骐骥低垂自有心。山上高松溪畔竹，清风才动是知音。
失题二首 二::杨行敏::杜鹃花里杜鹃啼，浅紫深红更傍溪。迟日霁光搜客思，晓来山路恨如迷。
吴江别王长史::张怀::多年幞被玉山岑，鬓雪欺人忽满簪。驽马虽然贪短豆，野麋终是忆长林。鲈鱼未得乘归兴，鸥鸟惟应信此心。见说新桥好风景，会须乘月濯烦襟。
咏{氵麻}溪在历阳西一里::李聪::泠泠一带清溪水，远派□通历阳市。涓涓出自碧湖中，流入楚江烟雾里。
登阁::李士元::乱后独来登大阁，凭阑举目尽伤心。长堤过雨人行少，废苑经秋草自深。破落侯家通永巷，萧条宫树接疏林。总输释氏青莲馆，依旧重重布地金。
明妃怨::杨达::汉国明妃去不还，马驼弦管向阴山。匣中纵有菱花镜，羞对单于照旧颜。
鹦鹉::吴英秀::莫把金笼闭鹦鹉，个个聪明解人语。忽然更向君前言，三十六宫愁几许。
方响歌::牛殳::乐中何乐偏堪赏，无过夜深听方响。缓击急击曲未终，暴雨飘飘生坐上。铿铿铛铛寒重重，盘涡蹙派鸣蛟龙。高楼漏滴金壶水，碎电打着山寺钟。又似公卿入朝去，环珮鸣玉长街路。忽然碎打入破声，石崇推倒珊瑚树。长短参差十六片，敲击宫商无不遍。此乐不教外人闻，寻常只向堂前宴。
采莲::徐玄之::越艳荆姝惯采莲，兰桡画檝满长川。秋来江水澄如练，映水红妆如可见。此时莲浦珠翠光，此日荷风罗绮香。纤手周游不暂息，红英烂熳殊未极。夕鸟栖林人欲稀，长歌哀怨采莲归。
少年行::吴象之::承恩借猎小平津，使气常游中贵人。一掷千金浑是胆，家无四壁不知贫。
秋日送别::朱晦::荒郊古陌时时断，野水浮云处处秋。唯有河边衰柳树，蝉声相送到扬州。
失鹭鹚::李归唐::惜养来来岁月深，笼开不见意沈吟。
惆怅诗九首 一::顾甄远::魂黯黯兮情脉脉，帘风清兮窗月白。梦惊枕上炉烬销，不见蘂珠宫里客。
惆怅诗九首 二::顾甄远::禁漏声稀蟾魂冷，纱厨筠簟波光净。独坐愁吟暗断魂，满窗风动芭蕉影。
惆怅诗九首 三::顾甄远::别恨离肠空恻恻，风动虚轩池水白。莫言灵圃步难寻，有心终效偷桃客。
惆怅诗九首 四::顾甄远::秋遇人间好风景，焦桐韵满华堂静。鉴鸾钗燕恨何穷，忍向银床空抱影。
惆怅诗九首 五::顾甄远::绿槐影里傍青楼，陌上行人空举头。烟水露花无处问，摇鞭凝睇不胜愁。
惆怅诗九首 六::顾甄远::役尽心神销尽骨，恩情未断忽分离。平生此恨无言处，只有衣襟泪得知。
惆怅诗九首 七::顾甄远::浓醪艳唱愁难破，骨瘦魂消病已成。若为多罗年少死，始甘人道有风情。
惆怅诗九首 八::顾甄远::泪满罗衣酒满卮，一声歌断怨伤离。如今两地心中事，直是瞿昙也不知。
惆怅诗九首 九::顾甄远::横泥杯觞醉复醒，愁牵时有小诗成。早知惹得千般恨，悔不天生解薄情。
善卷先生坛::蔡昆::几到坛边登阁望，因思遗迹咏今朝。当时为有重华出，不是先生傲帝尧。
题鄜州相思铺::令狐挺::谁把相思号此河，塞垣车马往来多。只应自古征人泪，洒向空川作逝波。
凤归云二首 一::滕潜::金井栏边见羽仪，梧桐枝上宿寒枝。五陵公子怜文彩，画与佳人刺绣衣。
凤归云二首 二::滕潜::饮啄蓬山最上头，和烟飞下禁城秋。曾将弄玉归云去，金翿斜开十二楼。
读孝经::方愚::星彩满天朝北极，源流是处赴东溟。为臣为子不忠孝，辜负宣尼一卷经。
赠葛氏小娘子::潘雍::曾闻仙子住天台，欲结灵姻愧短才。若许随君洞中住，不同刘阮却归来。
哭李远::卢尚书::昨日舟还浙水湄，今朝丹旐欲何为。才收北浦一竿钓，未了西斋半局棋。洛下已传平子赋，临川争写谢公诗。不堪旧里经行处，风木萧萧邻笛悲。
为御史衔命出关谳狱道中看华山有诗::韩常侍::野麋蒙象暂如犀，心不惊鸥角骇鸡。一路好山无伴看，断肠烟景寄猿啼。
寄织锦篇与薛郎中::韩常侍::锦字龙梭织锦篇，凤皇文采间非烟。并他时世新花样，虚费工夫不直钱。
和人忆鹤::韩常侍::拂拂云衣冠紫烟，已为丁令一千年。留君且伴居山客，幸有松梢明月天。
句::韩常侍::情多不似家山水，夜夜声声旁枕流。
赠米都知::梁补阙::供奉三朝四十年，圣时流落发衰残。贪将乐府歌明代，不把清吟换好官。
题安国观::卢尚书::夕照纱窗起暗尘，青松遶殿不知春。君看白首诵经者，半是宫中歌舞人。
自商山宿隐居::苏广文::闻道桃源堪避秦，寻幽数日不逢人。烟霞洞里无鸡犬，风雨林中有鬼神。黄公石上三芝秀，陶令门前五柳春。醉卧白云闲入梦，不知何物是吾身。
夜归华川因寄幕府::苏广文::山村寥落野人稀，竹里衡门掩翠微。溪路夜随明月入，亭皋春伴白云归。嵇康懒慢仍耽酒，范蠡逋逃又拂衣。汀畔数鸥闲不起，只应知我已忘机。
春日过田明府遇焦山人::苏广文::陶公归隐白云溪，买得春泉溉药畦。夜静林间风虎啸，月明竹上露禽栖。陈仓邑吏惊烽火，太白山人讶鼓鼙。相见只言秦汉事，武陵溪里草萋萋。
投曹文姬诗::任生::玉皇前殿掌书仙，一染尘心下九天。莫怪浓香薰骨腻，云衣曾惹御炉烟。
献卢常侍::曹生::拜玉亭前闲送客，此时孤恨感离乡。寻思往岁绝缨事，肯向朱门泣夜长。
赋新月::缪氏子::初月如弓未上弦，分明挂在碧霄边。时人莫道蛾眉小，三五团圆照满天。
悼妓诗::京兆韦氏子::惆怅金泥簇蝶裙，春来犹见伴行云。不教布施刚留得，浑似初逢李少君。
侍宴桃园咏桃花应制::神龙从臣::源水丛花无数开，丹跗红萼间青梅。从今结子三千岁，预喜仙游复摘来。
玉龙子诗::天宝时人::圣运潜符瑞玉龙，自兴云雨更无踪。不如渭水沙中得，争保銮舆复九重。
寄兄::僖宗朝北省官::涉江今日恨偏多，援笔长吁欲奈何。倘使泪流西去得，便应添作锦江波。
题屈原祠::洪州将军::苍藤古木几经春，旧祀祠堂小水滨。行客谩陈三酎酒，大夫元是独醒人。
题端正树::贞元文士::昔日偏霑雨露荣，德皇西幸赐嘉名。马嵬此去无多地，合向杨妃冢上生。
代妻荅诗::河北士人::蓬鬓荆钗世所稀，布裙犹是嫁时衣。胡麻好种无人种，合是归时底不归。
丙申岁诗::元和举子::元和天子丙申年，三十三人同得仙。袍似烂银文似锦，相将白日上青天。
歌::白衫举子::执板狂歌乞个钱，尘中流浪且随缘。直饶到老常如此，犹胜危时弄化权。
睹野花思京师旧游::唐末朝士::曾过街西看牡丹，牡丹才谢便心阑。如今变作村园眼，鼓子花开也喜欢。
五子之歌 一::同谷子::邦惟固本自安宁，临下常须驭朽惊。何事十旬游不返，祸胎从此召殷兵。
五子之歌 二::同谷子::酒色声禽号四荒，那堪峻宇又雕墙。静思今古为君者，未或因兹不灭亡。
五子之歌 三::同谷子::唯彼陶唐有冀方，少年都不解思量。如今算得当时事，首为盘游乱纪纲。
五子之歌 四::同谷子::明明我祖万邦君，典则贻将示子孙。惆怅太康荒坠后，覆宗绝祀灭其门。
五子之歌 五::同谷子::仇雠万姓遂无依，颜厚何曾解忸怩。五子既歌邦已失，一场前事悔难追。
献公佐诗::崔公佐客::破额幞头衫也穿，使君犹许对华筵。今朝幸倚文章守，遮莫青蛾笑揭天。
赠妓茂英::洛中举子::忆昔当初过柳楼，茂英年小尚娇羞。隔窗未省闻高语，对镜曾窥学上头。一别中原俱老大，再来南国见风流。弹弦酌酒话前事，零落碧云生暮愁。
又赠妓茂英::洛中举子::少插花枝少下筹，须防女伴妒风流。坐中若打占相令，除却尚书莫点头。
寄故姬::江陵士子::阴云羃羃下阳台，惹著襄王更不回。五度看花空有泪，一心如结不曾开。纤萝自合依芳树，覆水宁思返旧杯。惆怅高丽坡底宅，春光无复下山来。
吟::织锦人::学织缭绫功未多，乱拈机杼错抛梭。莫教官锦行家见，把此文章笑杀他。
句::织锦人::如今不重文章士，莫把文章夸向人。
题紫微观::建业卜者::昨日朝天过紫微，醮坛风冷杏花稀。碧桃泥我传消息，何事人间更不归。
题邓仙客墓::天峤游人::鹤老芝田鸡在笼，上清那与俗尘同。既言白日升仙去，何事人间有殡宫。
题故翠微宫::骊山游人::翠微寺本翠微宫，楼阁亭台几十重。天子不来僧又去，樵夫时倒一株松。
吟::衡州舟子::野鹊滩西一櫂孤，月光遥接洞庭湖。堪嗟回雁峰前过，望断家山一字无。
月夜::华山老人::涧水泠泠声不绝，溪流茫茫野花发。自去自来人不知，归时常对空山月。
终南::终南山翁::霜鹤鸣时夕风急，乱鸦又向寒林集。此君辍櫂悲且吟，独对莲花一峰立。
大庆堂赐宴元珰有诗呈吴越王::吴越失姓名人::非为亲贤展绮筵，恒常宁敢恣游盘。绿搓杨柳绵初软，红晕樱桃粉未干。谷鸟乍啼声似涩，甘霖方霁景犹寒。笙歌风紧人酣醉，却遶珍丛烂熳看。
又和大庆堂赐宴元珰有诗呈吴越王::吴越失姓名人::樱桃花下会亲贤，风远铜壶转露盘。蝶下粉墙梅乍折，蚁浮金斝酒难干。云和缓奏泉声咽，珠箔低垂水影寒。狂简斐然吟咏足，却邀群彦重吟看。
再和大庆堂赐宴元珰有诗呈吴越王::吴越失姓名人::我有嘉宾宴乍欢，画帘纹细凤双盘。影笼沼沚修篁密，声透笙歌羯鼓干。散后便依书箧寐，渴来潜想玉壶寒。樱桃零落红桃媚，更俟旬余共醉看。
御制春游长句::吴越失姓名人::天意分明道已光，春游嘉景胜仙乡。玉炉烟直风初静，银汉云销日正长。柳带似眉全展绿，杏苞似脸半开香。黄莺历历啼红树，紫燕关关语画梁。低槛晚晴笼翡翠，小池波暖浴鸳鸯。马嘶广陌贪新草，人醉花堤怕夕阳。比屋管弦呈妙曲，连营罗绮鬬时妆。全吴霸越千年后，独此升平显万方。
春二首 一::无名氏::袅袅东风吹水国，金鸦影暖南山北。蒲抽小剑割湘波，柳拂长眉舞春色。白铜堤下烟苍苍，林端细蘂参差香。绿桑枝下见桃叶，回看青云空断肠。
春二首 二::无名氏::乌足迟迟日宫里，天门击鼓龙蛇起。风师剪翠换枯条，青帝挼蓝染江水。蜂蝶缤纷抱香蘂，锦鳞跳掷红云尾。绣衣白马不归来，双成倚槛春心醉。
秋::无名氏::月色驱秋下穹昊，梁间燕语辞巢早。古苔凝紫贴瑶堦，露槿啼红堕江草。越客羁魂挂长道，西风欲揭南山倒。粉娥恨骨不胜衣，映门楚碧蝉声老。
冬::无名氏::苍茫枯碛阴云满，古木号空昼光短。云拥三峰岳色低，冰坚九曲河声断。浩汗霜风刮天地，温泉火井无生意。泽国龙蛇冻不伸，南山瘦柏销残翠。
鸡头::无名氏::湖浪参差叠寒玉，水仙晓展钵盘绿。淡黄根老栗皱圆，染青刺短金罂熟。紫罗小囊光紧蹙，一掬真珠藏猬腹。丛丛引觜傍莲洲，满川恐作天鸡哭。
红蔷薇::无名氏::九天碎霞明泽国，造化工夫潜剪刻。浅碧眉长约细枝，深红刺短钩春色。晴日当楼晓香歇，锦带盘空欲成结。谢豹声催麦陇秋，春风吹落猩猩血。
斑竹簟::无名氏::龙鳞满床波浪湿，血光点点湘娥泣。一片晴霞冻不飞，深沈尽讶蛟人立。百朵排花蜀缬明，珊瑚枕滑葛衣轻。闲窗独卧晓不起，冷浸羁魂锦江里。
听琴::无名氏::六律铿锵间宫征，伶伦写入梧桐尾。七条瘦玉叩寒星，万派流泉哭纤指。空山雨脚随云起，古木灯青啸山鬼。田文堕泪曲未终，子规啼血哀猿死。
秦家行::无名氏::彗孛飞光照天地，九天瓦裂屯冤气。鬼哭声声怨赵高，宫花滴尽扶苏泪。祸起萧墙不知戢，羽书催筑长城急。剑上忠臣血未干，沛公已向函关入。
斑竹::无名氏::浓绿疏茎遶湘水，春风抽出蛟龙尾。色抱霜花粉黛光，枝撑蜀锦红霞起。交戛敲欹无俗声，满林风曳刀枪横。殷痕苦雨洗不落，犹带湘娥泪血腥。袅娜梢头扫秋月，影穿林下疑残雪。我今惭愧子猷心，解爱此君名不灭。
天竺国胡僧水晶念珠::无名氏::天竺胡僧踏云立，红精素贯鲛人泣。细影疑随焰火销，圆光恐滴袈裟湿。夜梵西天千佛声，指轮次第驱寒星。若非叶下滴秋露，则是井底圆春冰。凄清妙丽应难并，眼界真如意珠静。碧莲花下独提携，坚洁何如幻泡影。
白雪歌::无名氏::皇穹何处飞琼屑，散下人间作春雪。五花马踏白云衢，七香车碾瑶墀月。苏嵒乳洞拥山家，涧藤古栗盘银虵。寒郊复叠铺柳絮，古碛烂熳吹芦花。流泉不下孤汀咽，断臂老猿声欲绝。鸟啄冰潭玉镜开，风敲檐溜水晶折。拂户初疑粉蝶飞，看山又讶白鸥归。孙康冻死读书围，火井不煖温泉微。
琵琶::无名氏::粉胸绣臆谁家女，香拨星星共春语。七盘岭上走鸾铃，十二峰头弄云雨。千悲万恨四五弦，弦中甲马声骈阗。山僧扑破瑠璃钵，壮士击折珊瑚鞭。珊瑚鞭折声交戛，玉盘倾泻真珠滑。海神驱趁夜涛回，江娥蹙踏春冰裂。满坐红妆尽泪垂，望乡之客不胜悲。曲终调绝忽飞去，洞庭月落孤云归。
伤哉行::无名氏::兔走乌飞不相见，人事依稀速如电。王母夭桃一度开，玉楼红粉千回变。车驰马走咸阳道，石家旧宅空荒草。秋雨无情不惜花，芙蓉一一惊颠倒。劝君莫谩栽荆棘，秦皇虚费驱山力。英风一去更无言，白骨沈埋暮山碧。
长信宫::无名氏::细草侵堦乱碧鲜，宫门深锁绿杨天。珠帘欲卷抬秋水，罗幌微开动冷烟。风引漏声过枕上，月移花影到窗前。独挑残烛魂堪断，却恨青蛾误少年。
骊山感怀::无名氏::武帝寻仙驾海游，禁门高闭水空流。深宫带日年年色，翠柏凝烟夜夜愁。鸾凤影沈归万古，歌钟声断梦千秋。晚来惆怅无人会，云雨能飞傍玉楼。
听唱鹧鸪::无名氏::金谷歌传第一流，鹧鸪清怨碧云愁。夜来省得曾闻处，万里月明湘水流。
杂诗 一::无名氏::劝君莫惜金缕衣，劝君须惜少年时。有花堪折直须折，莫待无花空折枝。
杂诗 二::无名氏::青天无云月如烛，露泣梨花白如玉。子规一夜啼到明，美人独在空房宿。
杂诗 三::无名氏::空赐罗衣不赐恩，一熏香后一销魂。虽然舞袖何曾舞，常对春风裛泪痕。
杂诗 四::无名氏::不洗残妆凭绣床，也同女伴绣鸳鸯。回针刺到双飞处，忆著征夫泪数行。
杂诗 五::无名氏::眼想心思梦里惊，无人知我此时情。不如池上鸳鸯鸟，双宿双飞过一生。
杂诗 六::无名氏::一去辽阳系梦魂，忽传征骑到中门。纱窗不肯施红粉，徒遣萧郎问泪痕。
杂诗 七::无名氏::莺啼露冷酒初醒，罨画楼西晓角鸣。翠羽帐中人梦觉，宝钗斜坠枕函声。
杂诗 八::无名氏::行人南北分征路，流水东西接御沟。终日坡前怨离别，谩名长乐是长愁。
杂诗 九::无名氏::偏倚绣床愁不起，双垂玉箸翠鬟低。卷帘相待无消息，夜合花前日又西。
杂诗 十::无名氏::悔将泪眼向东开，特地愁从望里来。三十六峰犹不见，况伊如燕这身材。
杂诗 十一::无名氏::满目笙歌一段空，万般离恨总随风。多情为谢残阳意，与展晴霞片片红。
杂诗 十二::无名氏::两心不语暗知情，灯下裁缝月下行。行到堦前知未睡，夜深闻放剪刀声。
杂诗 十三::无名氏::近寒食雨草萋萋，著麦苗风柳映堤。早是有家归未得，杜鹃休向耳边啼。
杂诗 十四::无名氏::水纹珍簟思悠悠，千里佳期一夕休。从此无心爱良夜，任他明月下西楼。
杂诗 十五::无名氏::数日相随两不忘，郎心如妾妾如郎。出门便是东西路，把取红笺各断肠。
杂诗 十六::无名氏::无定河边暮角声，赫连台畔旅人情。函关归路千余里，一夕秋风白发生。
杂诗 十七::无名氏::花落长川草色青，暮山重叠两冥冥。逢春便觉飘蓬苦，今日分飞一涕零。
杂诗 十八::无名氏::洛阳才子邻箫恨，湘水佳人锦瑟愁。今昔两成惆怅事，临邛春尽暮江流。
杂诗 十九::无名氏::浙江轻浪去悠悠，望海楼吹望海愁。莫怪乡心随魄断，十年为客在他州。
初过汉江::无名氏::襄阳好向岘亭看，人物萧条值岁阑。为报习家多置酒，夜来风雪过江寒。
读庾信集::无名氏::四朝十帝尽风流，建业长安两醉游。惟有一篇杨柳曲，江南江北为君愁。
题长乐驿壁::无名氏::三十骅骝一烘尘，来时不锁杏园春。杨花满地如飞雪，应有偷游曲水人。
绝句::无名氏::传闻天子访沈沦，万里怀书西入秦。早知不用无媒客，恨别江南杨柳春。
题取经诗::无名氏::晋宋齐梁唐代间，高僧求法离长安。去人成百归无十，后者安知前者难。路远碧天唯冷结，沙河遮日力疲殚。后贤如未谙斯旨，往往将经容易看。
题水心寺水轩::无名氏::分飞南渡春风晚，却返家林事业空。无限离情似杨柳，万条垂向楚江东。
王昭君::无名氏::一回望月一回悲，望月月移人不移。何时得见汉朝使，为妾传书斩画师。
粉笺题诗::无名氏::三月江南花满枝，风轻帘幕燕争飞。游人休惜夜秉烛，杨柳阴浓春欲归。
胡笳曲::无名氏::月明星稀霜满野，毡车夜宿阴山下。汉家自失李将军，单于公然来牧马。
唐衢墓::无名氏::京洛先生三尺坟，阴风惨惨土和云。从来有感君皆哭，今日无君谁哭君。
宫词::无名氏::花萼楼前春正浓，蒙蒙柳絮舞晴空。金钱掷罢娇无力，笑倚栏干屈曲中。
抛球诗::无名氏::侍宴黄昏未肯休，玉阶夜色月如流。朝来自诧承恩最，笑倩傍人认绣球。
艳歌::无名氏::月里嫦娥不画眉，只将云雾作罗衣。不知梦逐青鸾去，犹把花枝盖面归。
杨柳枝::无名氏::万里长江一带开，岸边杨柳几千栽。锦帆未落西风起，惆怅龙舟去不回。
绝句::无名氏::钓罢孤舟系苇梢，酒开新瓮鲊开包。自从江浙为渔父，二十余年手不扠。
题童氏画::无名氏::林下材华虽可尚，笔端人物更清妍。如何不出深闺里，能以丹青写外边。
罗浮山::无名氏::四百余峰海上排，根连蓬岛荫天台。百灵若为移中土，嵩华都为一小堆。
绝句::无名氏::绿杨阴转画桥斜，舟有笙歌岸有花。尽日会稽山色里，蓬莱清浅水仙家。
题焚经台::无名氏::门径萧萧长绿苔，一回登此一徘徊。青牛谩说函关去，白马亲从印土来。确实是非凭烈焰，要分真伪筑高台。春风也解嫌狼籍，吹尽当年道教灰。
句::李日知::所愿暂知居者乐，无使时称主者劳。
句::何涓::雁影数行秋半逢，渔歌一声夜深发。
句::周愿::八十年前棠树阴，竟陵太守公先人。
句::卫准::莫言闲话是闲话，往往事从闲话来。何必剃头为弟子，无家便是出家人。
句::冯戡::桃花浪里成龙去，竹叶山头退鹢飞。
句::韩泰::庾岭东边吏隐州，溪山竹树亦清幽。
句::刘敬之::山近衡阳虽少雁，水连巴蜀岂无鱼。
句::高元裕::中丞为国拔贤才，寒俊欣逢藻鉴开。
句::韦澳::莫将韦监同殷监，错认容身是保身。
句::李郁::身死为修刘稹表，名高因让陆洿书。
句::剧燕::秪向国门安四海，不离乡井拜三公。
句::王璘::芍药花开菩萨面，棕闾叶散野人头。
句::李蔚::虚心纤质雁衔余，凤吹龙吟定不如。
句::王枳::今朝拜贡盈襟泪，不进新芽是进心。
句::郑賨::万蕴千牌次碧牙，缥笺金字间明霞。
句::陈咏::隔岸水牛浮鼻渡，傍溪沙鸟点头行。
句::李景遂::路指丹阳分虎节，心存双阙恋龙颜。
句::李弘茂::甜于泉水茶须信，狂似杨花蝶未知。半窗月在犹煎药，几夜灯闲不照书。
句::李平::至人无梦梦不到，天道恶盈盈有余。龙髯已断嫔嫱老，豹尾不来岐路长。
句::蒋钧::因借梦书过竹寺，学耕秋粟绕茆原。芭蕉叶上无愁雨，自是多情听断肠。
句::夏宝松::孤猿叫落中岩月，野客吟残半夜灯。雁飞南浦砧初断，月满西楼酒半醒。晓来羸驷依前去，目断遥山数点青。
句::赵庆::迈古文章金鸑鷟，出群行止玉麒麟。
句::朱勰::好是晚来香雨里，担簦亲送绮罗人。
句::黄可::天下传将舞马赋，门前迎得跨驴宾。
句::庸仁杰::红斾渡江霞蘸水，青蛇出匣雪侵衣。云散便凝千里望，日斜长占半城阴。只住此山宁有意，向来求佛本无心。
句::陈德诚::建水旧传刘夜坐，螺川新有夏江城。
句::元德昭::满堂罗绮兼朱紫，四代儿孙奉老翁。
句::林无隐::雪浦二月江湖阔，花发千山道路香。
句::杨义方::海边红日半离水，天外暖风轻到花。雨声鞭自禁门出，一簇人从天上来。
句::王廷珪::十字水中分岛屿，数重花外见楼台。
句::戴偃::须把咽喉吞世界，盖因奢侈致危亡。若须抛却便抛却，莫待风高更亦深。
句::锺元章::金筈离弦三尺电，星髇破的一声雷。
句::杨凫::背日流泉生冻早，逆风归鸟入巢迟。
句::薛沆::也知别有风光主，花蕾枝枝似去年。
句::张𫖮::金殿圣人看纵笔，玉堂词客尽裁诗。
句::张林::菱叶乍翻人采后，芰荷初没舸行时。
句::陈峤::小桥风月年年事，争奈潘郎去□何。
句::林楚才::身闲不恨辞官早，诗好常甘得句迟。
句::郭思::落星一石几千年，门外何人扣汉川。
句::卢载::五千里地望皆见，七十二峰中最高。
句::郑说::架上紫衣闲不着，案头金字坐长看。
句::史瑜::溪从沮水流嶓冢，岭接青泥入剑天。
句::崔李二生::恰似传花人饮散，空抛床下最繁枝。艳魄香魂如有在，还应羞见堕楼人。
句::临川小吏::三月能辞千日醉，一生能得几回看。
句::韩熙载客::最是五更留不住，向人枕畔着衣裳。
又题洛苑梧叶上::天宝宫人::一叶题诗出禁城，谁人酬和独含情。自嗟不及波中叶，荡漾乘春取次行。
随驾游青城::李舜弦::因随八马上仙山，顿隔尘埃物象闲。只恐西追王母宴，却忧难得到人间。
蜀宫应制::李舜弦::浓树禁花开后庭，饮筵中散酒微醒。蒙蒙雨草瑶阶湿，钟晓愁吟独倚屏。
钓鱼不得::李舜弦::尽日池边钓锦鳞，芰荷香里暗消魂。依稀纵有寻香饵，知是金钩不肯吞。
宫词::李玉箫::鸳鸯瓦上瞥然声，昼寝宫娥梦里惊。元是我王金弹子，海棠花下打流莺。
宫词 一::花蕊夫人徐氏::五云楼阁凤城间，花木长新日月闲。三十六宫连内苑，太平天子住昆山。
宫词 二::花蕊夫人徐氏::会真广殿约宫墙，楼阁相扶倚太阳。净甃玉阶横水岸，御炉香气扑龙床。
宫词 三::花蕊夫人徐氏::龙池九曲远相通，杨柳丝牵两岸风。长似江南好风景，画船来去碧波中。
宫词 四::花蕊夫人徐氏::东内斜将紫禁通，龙池凤苑夹城中。晓钟声断严妆罢，院院纱窗海日红。
宫词 五::花蕊夫人徐氏::殿名新立号重光，岛上亭台尽改张。但是一人行幸处，黄金阁子锁牙床。
宫词 六::花蕊夫人徐氏::夹城门与内门通，朝罢巡游到苑中。每日日高祗候处，满堤红艳立春风。
宫词 七::花蕊夫人徐氏::厨船进食簇时新，侍宴无非列近臣。日午殿头宣索鲙，隔花催唤打鱼人。
宫词 八::花蕊夫人徐氏::立春日进内园花，红蕊轻轻嫩浅霞。跪到玉阶犹带露，一时宣赐与宫娃。
宫词 九::花蕊夫人徐氏::三面宫城尽夹墙，苑中池水白茫茫。直从狮子门前入，旋见亭台遶岸傍。
宫词 十::花蕊夫人徐氏::离宫别院遶宫城，金版轻敲合凤笙。夜夜月明花树底，傍池长有按歌声。
宫词 十一::花蕊夫人徐氏::御制新翻曲子成，六宫才唱未知名。尽将觱篥来抄谱，先按君王玉笛声。
宫词 十二::花蕊夫人徐氏::旋移红树斲新苔，宣使龙池更凿开。展得绿波宽似海，水心楼殿胜蓬莱。
宫词 十三::花蕊夫人徐氏::太虚高阁凌虚殿，背倚城墙面枕池。诸院各分娘子位，羊车到处不教知。
宫词 十四::花蕊夫人徐氏::修仪承宠住龙池，扫地焚香日午时。等候大家来院里，看教鹦鹉念新诗。
宫词 十五::花蕊夫人徐氏::才人出入每参随，笔砚将行遶曲池。能向彩笺书大字，忽防御制写新诗。
宫词 十六::花蕊夫人徐氏::六宫官职总新除，宫女安排入画图。二十四司分六局，御前频见错相呼。
宫词 十七::花蕊夫人徐氏::春风一面晓妆成，偷折花枝傍水行。却被内监遥觑见，故将红豆打黄莺。
宫词 十八::花蕊夫人徐氏::殿前排宴赏花开，宫女侵晨探几回。斜望花开遥举袖，传声宣唤近臣来。
宫词 十九::花蕊夫人徐氏::小球场近曲池头，宣唤勋臣试打球。先向画楼排御幄，管弦声动立浮油。
宫词 二十::花蕊夫人徐氏::供奉头筹不敢争，上棚等唤近臣名。内人酌酒才宣赐，马上齐呼万岁声。
宫词 二十一::花蕊夫人徐氏::殿前宫女总纤腰，初学乘骑怯又娇。上得马来才欲走，几回抛鞚抱鞍桥。
宫词 二十二::花蕊夫人徐氏::自教宫娥学打球，玉鞍初跨柳腰柔。上棚知是官家认，遍遍长赢第一筹。
宫词 二十三::花蕊夫人徐氏::翔鸾阁外夕阳天，树影花光远接连。望见内家来往处，水门斜过罨楼船。
宫词 二十四::花蕊夫人徐氏::内家追逐采莲时，惊起沙欧两岸飞。兰棹把来齐拍水，并船相鬬湿罗衣。
宫词 二十五::花蕊夫人徐氏::新秋女伴各相逢，罨画船飞别浦中。旋折荷花伴歌舞，夕阳斜照满衣红。
宫词 二十六::花蕊夫人徐氏::少年相逐采莲回，罗帽罗衫巧制裁。每到岸头长拍水，竞提纤手出船来。
宫词 二十七::花蕊夫人徐氏::早春杨柳引长条，倚岸沿堤一面高。称与画船牵锦缆，暖风搓出彩丝绦。
宫词 二十八::花蕊夫人徐氏::内家宣锡生辰宴，隔夜诸宫进御花。后殿未闻宫主入，东门先报下金车。
宫词 二十九::花蕊夫人徐氏::端午生衣进御床，赭黄罗帕覆金箱。美人捧入南薰殿，玉腕斜封彩缕长。
宫词 三十::花蕊夫人徐氏::选进仙韶第一人，才胜罗绮不胜春。重教按舞桃花下，只踏残红作地裀。
宫词 三十一::花蕊夫人徐氏::侍女争挥玉弹弓，金丸飞入乱花中。一时惊起流莺散，踏落残花满地红。
宫词 三十二::花蕊夫人徐氏::七宝阑干白玉除，新开凉殿幸金舆。一沟泛碧流春水，四面琼钩搭绮疏。
宫词 三十三::花蕊夫人徐氏::山楼彩凤栖寒月，宴殿金麟吐御香。蜀锦地衣呈队舞，教头先出拜君王。
宫词 三十四::花蕊夫人徐氏::天外明河翻玉浪，楼西凉月涌金盆。香销甲乙床前帐，宫锁玲珑闭殿门。
宫词 三十六::花蕊夫人徐氏::夜寒金屋篆烟飞，灯烛分明在紫微。漏永禁宫三十六，燕回争踏月轮归。
宫词 三十七::花蕊夫人徐氏::晓吹翩翩动翠旗，炉烟千叠瑞云飞。何人奏对偏移刻，御史天香隔绣衣。
宫词 三十八::花蕊夫人徐氏::金井秋啼络纬声，出花宫漏报严更。不知谁是金銮直，玉宇沈沈夜气清。
宫词 三十九::花蕊夫人徐氏::内庭秋燕玉池东，香散荷花水殿风。阿监采菱牵锦缆，月明犹在画船中。
宫词 四十::花蕊夫人徐氏::东宫花烛彩楼新，天上仙桥上锁春。偏出六宫歌舞奏，嫦娥初到月虚轮。
宫词 四十一::花蕊夫人徐氏::纱幔薄垂金麦穗，帘钩纤挂玉葱条。楼西别起长春殿，香碧红泥透蜀椒。
宫词 四十二::花蕊夫人徐氏::翠华香重玉炉添，双凤楼头晓日暹。扇掩红鸾金殿悄，一声清跸卷珠帘。
宫词 四十三::花蕊夫人徐氏::金作蟠龙绣作麟，壶中楼阁禁中春。君王避暑来游幸，风月横秋气象新。
宫词 四十四::花蕊夫人徐氏::清晓自倾花上露，冷侵宫殿玉蟾蜍。擘开五色销金纸，碧锁窗前学草书。
宫词 四十五::花蕊夫人徐氏::翠钿贴靥轻如笑，玉凤雕钗袅欲飞。拂晓贺春皇帝阁，彩衣金胜近龙衣。
宫词 四十六::花蕊夫人徐氏::璅声金彻合门环，帘卷珍珠十二间。别殿春风呼万岁，中丞新押散朝班。
宫词 四十七::花蕊夫人徐氏::鸡人报晓传三唱，玉井金床转辘轳。烟引御炉香绕殿，漏签初刻上铜壶。
宫词 四十八::花蕊夫人徐氏::御按横金殿幄红，扇开云表露天容。太常奏备三千曲，乐府新调十二钟。
宫词 四十九::花蕊夫人徐氏::宫女熏香进御衣，殿门开锁请金匙。朝阳初上黄金屋，禁夜春深昼漏迟。
宫词 五十::花蕊夫人徐氏::三月金明柳絮飞，岸花堤草弄春时。楼船百戏催宣赐，御辇今年不上池。
宫词 五十一::花蕊夫人徐氏::内人稀见水秋千，争擘珠帘帐殿前。第一锦标谁夺得，右军输却小龙船。
宫词 五十二::花蕊夫人徐氏::夜色楼台月数层，金猊烟穗绕觚棱。重廊屈折连三殿，密上真珠百宝灯。
宫词 五十三::花蕊夫人徐氏::天门晏闭九重关，楼倚银河气象间。一点星球垂绛阙，五云仙仗下蓬山。
宫词 五十四::花蕊夫人徐氏::禁里春浓蝶自飞，御蚕眠处弄新丝。碧窗尽日教鹦鹉，念得君王数首诗。
宫词 五十五::花蕊夫人徐氏::鬬草深宫玉槛前，春蒲如箭荇如钱。不如红药阑干曲，日暮何人落翠钿。
宫词 五十六::花蕊夫人徐氏::太液波清水殿凉，画船惊起宿鸳鸯。翠眉不及池边柳，取次飞花入建章。
宫词 五十七::花蕊夫人徐氏::御座垂帘绣额单，冰山重叠贮金盘。玉清迢遰无尘到，殿角东西五月寒。
宫词 五十八::花蕊夫人徐氏::春心滴破花边漏，晓梦敲回禁里钟。十二楚山何处是，御楼曾见两三峰。
宫词 五十九::花蕊夫人徐氏::博山夜宿沈香火，账外时闻暖凤笙。理遍从头新上曲，殿前龙直未交更。
宫词 六十::花蕊夫人徐氏::春殿千官宴却归，上林莺舌报花时。宣徽旋进新裁曲，学士争吟应诏诗。
宫词 六十一::花蕊夫人徐氏::钓线沈波漾彩舟，鱼争芳饵上龙钩。内人急捧金盘接，拨刺红鳞跃未休。
宫词 六十二::花蕊夫人徐氏::蕙炷香销烛影残，御衣熏尽辄更阑。归来困顿眠红帐，一枕西风梦里寒。
宫词 六十三::花蕊夫人徐氏::东宫降诞挺佳辰，少海星边拥瑞云。中尉传闻三日宴，翰林当撰洗儿文。
宫词 六十四::花蕊夫人徐氏::酒库新修近水傍，泼醅初熟五云浆。殿前供御频宣索，追入花间一阵香。
宫词 六十五::花蕊夫人徐氏::白藤花限白银花，合子门当寝殿斜。近被宫中知了事，每来随驾使煎茶。
宫词 六十六::花蕊夫人徐氏::西球场里打球回，御宴先于苑内开。宣索教坊诸伎乐，傍池催唤入船来。
宫词 六十七::花蕊夫人徐氏::昭仪侍宴足精神，玉烛抽看记饮巡。倚赖识书为录事，灯前时复错瞒人。
宫词 六十八::花蕊夫人徐氏::后宫阿监裹罗巾，出入经过苑囿频。承奉圣颜忧悮失，就中长怕内夫人。
宫词 六十九::花蕊夫人徐氏::管弦声急满龙池，宫女藏钩夜宴时。好是圣人亲捉得，便将浓墨扫双眉。
宫词 七十::花蕊夫人徐氏::密室红泥地火炉，内人冬日晚传呼。今宵驾幸池头宿，排比椒房得煖无。
宫词 七十一::花蕊夫人徐氏::画船花舫总新妆，进入池心近岛傍。松柏楼窗楠木板，暖风吹过一团香。
宫词 七十二::花蕊夫人徐氏::三清台近苑墙东，楼槛层层映水红。尽日绮罗人度曲，管弦声在半天中。
宫词 七十三::花蕊夫人徐氏::安排诸院接行廊，外槛周回十里强。青锦地衣红绣毯，尽铺龙脑郁金香。
宫词 七十四::花蕊夫人徐氏::安排竹栅与笆篱，养得新生鹁鸽儿。宣受内家专喂饲，花毛间看总皆知。
宫词 七十五::花蕊夫人徐氏::年初十五最风流，新赐云鬟便上头。按罢霓裳归院里，画楼云阁总重修。
宫词 七十六::花蕊夫人徐氏::金画香台出露盘，黄龙雕刻遶朱阑。焚修每遇三元节，天子亲簪白玉冠。
宫词 七十七::花蕊夫人徐氏::六宫一例鸡冠子，新样交镌白玉花。欲试澹妆兼道服，面前宣与唾盂家。
宫词 七十八::花蕊夫人徐氏::三月樱桃乍熟时，内人相引看红枝。回头索取黄金弹，遶树藏身打雀儿。
宫词 七十九::花蕊夫人徐氏::小小宫娥到内园，未梳云鬓脸如莲。自从配与夫人后，不使寻花乱入船。
宫词 八十::花蕊夫人徐氏::锦城上起凝烟阁，拥殿遮楼一向高。认得圣颜遥望见，碧阑干映赭黄袍。
宫词 八十一::花蕊夫人徐氏::水车踏水上宫城，寝殿檐头滴滴鸣。助得圣人高枕兴，夜凉长作远滩声。
宫词 八十二::花蕊夫人徐氏::平头船子小龙床，多少神仙立御旁。旋刺篙竿令过岸，满池春水蘸红妆。
宫词 八十三::花蕊夫人徐氏::苑东天子爱巡游，御岸花堤枕碧流。新教内人供射鸭，长将弓箭绕池头。
宫词 八十四::花蕊夫人徐氏::罗衫玉带最风流，斜插银箆慢裹头。闲向殿前骑御马，挥鞭横过小红楼。
宫词 八十五::花蕊夫人徐氏::沈香亭子傍池斜，夏日巡游歇翠华。帘畔玉盆盛净水，内人手里剖银瓜。
宫词 八十六::花蕊夫人徐氏::薄罗衫子透肌肤，夏日初长板阁虚。独自凭阑无一事，水风凉处读文书。
宫词 八十七::花蕊夫人徐氏::婕妤生长帝王家，常近龙颜逐翠华。杨柳岸长春日暮，傍池行困倚桃花。
宫词 八十八::花蕊夫人徐氏::月头支给买花钱，满殿宫人近数千。遇着唱名多不语，含羞走过御床前。
宫词 八十九::花蕊夫人徐氏::小雨霏微润绿苔，石楠红杏傍池开。一枝插向金瓶里，捧进君王玉殿来。
宫词 九十::花蕊夫人徐氏::锦鳞跃水出浮萍，荇草牵风翠带横。恰似金梭撺碧沼，好题幽恨写闺情。
宫词 九十一::花蕊夫人徐氏::春天睡起晓妆成，随侍君王触处行。画得自家梳洗样，相凭女伴把来呈。
宫词 九十二::花蕊夫人徐氏::舞头皆著画罗衣，唱得新翻御制词。每日内庭闻教队，乐声飞上到龙墀。
宫词 九十三::花蕊夫人徐氏::春早寻花入内园，竞传宣旨欲黄昏。明朝驾幸游蚕市，暗使毡车就苑门。
宫词 九十四::花蕊夫人徐氏::半夜摇船载内家，水门红蜡一行斜。圣人正在宫中饮，宣使池头旋折花。
宫词 九十五::花蕊夫人徐氏::春日龙池小宴开，岸边亭子号流杯。沈檀刻作神仙女，对捧金尊水上来。
宫词 九十六::花蕊夫人徐氏::梨园子弟簇池头，小乐携来候宴游。旋炙银笙先按拍，海棠花下合梁州。
宫词 九十七::花蕊夫人徐氏::慢梳鬟髻著轻红，春早争求芍药丛。近日承恩移住处，夹城里面占新宫。
宫词 九十八::花蕊夫人徐氏::别色官司御辇家，黄衫束带脸如花。深宫内院参承惯，常从金舆到日斜。
宫词 九十九::花蕊夫人徐氏::日高房里学围碁，等候官家未出时。为赌金钱争路数，专忧女伴怪来迟。
宫词 一百::花蕊夫人徐氏::摴蒱冷澹学投壶，箭倚腰身约画图。尽对君王称妙手，一人来射一人输。
宫词 一百一::花蕊夫人徐氏::慢揎红袖指纤纤，学钓池鱼傍水边。忍冷不禁还自去，钓竿常被别人牵。
宫词 一百二::花蕊夫人徐氏::宣城院约池南岸，粉壁红窗画不成。总是一人行幸处，彻宵闻奏管弦声。
宫词 一百三::花蕊夫人徐氏::丹霞亭浸池心冷，曲沼门含水脚清。傍岸鸳鸯皆著对，时时出向浅沙行。
宫词 一百四::花蕊夫人徐氏::杨柳阴中引御沟，碧梧桐树拥朱楼。金陵城共滕王阁，画向丹青也合羞。
宫词 一百五::花蕊夫人徐氏::晚来随驾上城游，行到东西百子楼。回望苑中花柳色，绿阴红艳满池头。
宫词 一百六::花蕊夫人徐氏::牡丹移向苑中栽，尽是藩方进入来。未到末春缘地暖，数般颜色一时开。
宫词 一百七::花蕊夫人徐氏::明朝腊日官家出，随驾先须点内人。回鹘衣装回鹘马，就中偏称小腰身。
宫词 一百八::花蕊夫人徐氏::盘凤鞍鞯闪色妆，黄金压胯紫游缰。自从拣得真龙种，别置东头小马坊。
宫词 一百九::花蕊夫人徐氏::翠辇每从城畔出，内人相次簇池隈。嫩荷花里摇船去，一阵香风逐水来。
宫词 一百一十::花蕊夫人徐氏::高烧红烛点银灯，秋晚花池景色澄。今夜圣人新殿宿，后宫相竞觅祇承。
宫词 一一二::花蕊夫人徐氏::夜深饮散月初斜，无限宫嫔乱插花。近侍婕妤先过水，遥闻隔岸唤船家。
宫词 一一三::花蕊夫人徐氏::宫娥小小艳红妆，唱得歌声遶画梁。缘是太妃新进入，座前颁赐小罗箱。
宫词 一一四::花蕊夫人徐氏::池心小样钓鱼船，入玩偏宜向晚天。挂得彩帆教便放，急风吹过水门前。
宫词 一一五::花蕊夫人徐氏::傍池居住有渔家，收网摇船到浅沙。预进活鱼供日料，满筐跳跃白银花。
宫词 一一六::花蕊夫人徐氏::秋晚红妆傍水行，竞将衣袖扑蜻蜓。回头瞥见宫中唤，几度藏身入画屏。
宫词 一一七::花蕊夫人徐氏::御沟春水碧于天，宫女寻花入内园。汗湿红妆行渐困，岸头相唤洗花钿。
宫词 一一八::花蕊夫人徐氏::亭高百尺立春风，引得君王到此中。床上翠屏开六扇，折枝花绽牡丹红。
宫词 一一九::花蕊夫人徐氏::内人承宠赐新房，红纸泥窗遶画廊。种得海柑才结子，乞求自送与君王。
宫词 一百二十::花蕊夫人徐氏::翡翠帘前日影斜，御沟春水浸成霞。侍臣向晚随天步，共看池头满树花。
宫词 一二一::花蕊夫人徐氏::金碧阑干倚岸边，卷帘初听一声蝉。殿头日午摇纨扇，宫女争来玉座前。
宫词 一二二::花蕊夫人徐氏::嫩荷香扑钓鱼亭，水面文鱼作队行。宫女齐来池畔看，傍帘呼唤勿高声。
宫词 一二三::花蕊夫人徐氏::新翻酒令著词章，侍宴初闻忆却忙。宣使近臣传赐本，书家院里遍抄将。
宫词 一二四::花蕊夫人徐氏::寒食清明小殿旁，彩楼双夹鬬鸡场。内人对御分明看，先赌红罗被十床。
宫词 一二五::花蕊夫人徐氏::寝殿门前晓色开，红泥药树间花栽。君王未起翠帘卷，又发宫人上直来。
宫词 一二六::花蕊夫人徐氏::海棠花发盛春天，游赏无时引御筵。遶岸结成红锦帐，暖枝犹拂画楼船。
宫词 一二七::花蕊夫人徐氏::日晚宫人外按回，自牵骢马出林隈。御前接得高叉手，射得山鸡喜进来。
宫词 一二八::花蕊夫人徐氏::朱雀门高花外开，球场空阔净尘埃。预排白兔兼苍狗，等候君王按鹘来。
宫词 一二九::花蕊夫人徐氏::会仙观内玉清坛，新点宫人作女冠。每度驾来羞不出，羽衣初著怕人看。
宫词 一百三十::花蕊夫人徐氏::老大初教学道人，鹿皮冠子澹黄裙。后宫歌舞今抛掷，每日焚香事老君。
宫词 一三一::花蕊夫人徐氏::法云寺里中元节，又是官家诞降辰。满殿香花争供养，内园先占得铺陈。
宫词 一三二::花蕊夫人徐氏::金章紫绶选高班，每每东头近圣颜。才艺足当恩宠别，只堪供奉一场闲。
宫词 一三三::花蕊夫人徐氏::内人深夜学迷藏，遍遶花丛水岸傍。乘兴忽来仙洞里，大家寻觅一时忙。
宫词 一三四::花蕊夫人徐氏::小院珠帘着地垂，院中排比不相知。羡他鹦鹉能言语，窗里偷教鸜鹆儿。
宫词 一三五::花蕊夫人徐氏::岛树高低约浪痕，苑中斜日欲黄昏。树头木刻双飞鹤，荡起晴空映水门。
宫词 一三六::花蕊夫人徐氏::大臣承宠赐新庄，栀子园东柳岸傍。今日圣恩亲幸到，板桥头是读书堂。
宫词 一三七::花蕊夫人徐氏::树叶初成鸟护窠，石榴花里笑声多。众中遗却金钗子，拾得从他要赎么。
宫词 一三八::花蕊夫人徐氏::小殿初成粉未干，贵妃姊妹自来看。为逢好日先移入，续向街西索牡丹。
宫词 一三九::花蕊夫人徐氏::内人相续报花开，准拟君王便看来。逢著五弦琴绣袋，宜春院里按歌回。
宫词 一百四十::花蕊夫人徐氏::巡吹慢遍不相和，暗数看谁曲校多。明日梨花园里见，先须逐得内家歌。
宫词 一四二::花蕊夫人徐氏::宫人早起笑相呼，不识堦前扫地夫。乞与金钱争借问，外头还似此间无。
宫词 一四三::花蕊夫人徐氏::小随阿姊学吹笙，见好君王赐与名。夜拂玉床朝把镜，黄金殿外不教行。
宫词 一四四::花蕊夫人徐氏::日高殿里有香烟，万岁声长动九天。妃子院中初降诞，内人争乞洗儿钱。
宫词 一四五::花蕊夫人徐氏::宫花不共外花同，正月长生一半红。供御樱桃看守别，直无鸦鹊到园中。
宫词 一四六::花蕊夫人徐氏::殿前铺设两边楼，寒食宫人步打球。一半走来争跪拜，上棚先谢得头筹。
宫词 一四八::花蕊夫人徐氏::御前新赐紫罗襦，步步金堦上软舆。宫局总来为喜乐，院中新拜内尚书。
宫词 一四九::花蕊夫人徐氏::鹦鹉谁教转舌关，内人手里养来奸。语多更觉承恩泽，数对君王忆陇山。
宫词 一百五十::花蕊夫人徐氏::分朋闲坐赌樱桃，收却投壶玉腕劳。各把沈香双陆子，局中鬬累阿谁高。
宫词 一五一::花蕊夫人徐氏::禁寺红楼内里通，笙歌引驾夹城东。裹头宫监堂前立，手把牙鞘竹弹弓。
宫词 一五二::花蕊夫人徐氏::舞来汗湿罗衣彻，楼上人扶下玉梯。归到院中重洗面，金花盆里泼银泥。
宫词 一五三::花蕊夫人徐氏::宿妆残粉未明天，总立昭阳花树边。寒食内人长白打，库中先散与金钱。
宫词 一五四::花蕊夫人徐氏::众中偏得君王笑，偷把金箱笔砚开。书破红蛮隔子上，旋推当直美人来。
宫词 一五五::花蕊夫人徐氏::水中芹叶土中花，拾得还将避众家。总待别人般数尽，袖中拈出郁金芽。
宫词 一五六::花蕊夫人徐氏::玉箫改调筝移柱，催换红罗绣舞筵。未戴柘枝花帽子，两行宫监在帘前。
宫词 一五七::花蕊夫人徐氏::窗窗户户院相当，总有珠帘玳瑁床。虽道君王不来宿，帐中长是炷牙香。
述国亡诗::花蕊夫人徐氏::君王城上竖降旗，妾在深宫那得知。十四万人齐解甲，宁无一个是男儿。
夫入相寄姨妹::王韫秀::相国已随麟阁贵，家风第一右丞诗。笄年解笑鸣机妇，耻见苏秦富贵时。
喻夫阻客::王韫秀::楚竹燕歌动画梁，春兰重换舞衣裳。公孙开阁招嘉客，知道浮荣不久长。
古意::张夫人::辘轳晓转素丝绠，桐声夜落苍苔塼。涓涓吹溜若时雨，濯濯佳蔬非用天。丈夫不解此中意，抱瓮当时徒自贤。
书石壁::王氏::何事潘郎恋别筵，欢情未断妾心悬。汰王滩下相思处，猿叫山山月满船。
夫下第::赵氏::良人的的有奇才，何事年年被放回。如今妾面羞君面，君若来时近夜来。
闻夫杜羔登第::赵氏::长安此去无多地，郁郁葱葱佳气浮。
杂言::赵氏::上林园中青青桂，折得一枝好夫婿。杏花如雪柳垂丝，春风荡飏不同枝。
寄夫 一::张氏::久无音信到罗帏，路远迢迢遣问谁。闻君折得东堂桂，折罢那能不暂归。
寄夫 二::张氏::驿使今朝过五湖，殷勤为我报狂夫。从来夸有龙泉剑，试割相思得断无。
述怀::崔氏::不怨卢郎年纪大，不怨卢郎官职卑。自恨妾身生较晚，不及卢郎年少时。
寄夫::陈玉兰::夫戍边关妾在吴，西风吹妾妾忧夫。一行书信千行泪，寒到君边衣到无。
闻琴::孙氏::玉指朱弦轧复清，湘妃愁怨最难听。初疑飒飒凉风劲，又似萧萧暮雨零。近比流泉来碧嶂，远如玄鹤下青冥。夜深弹罢堪惆怅，露湿丛兰月满庭。
白蜡烛诗::孙氏::景胜银釭香比兰，一条白玉偪人寒。他时紫禁春风夜，醉草天书仔细看。
谢人送酒::孙氏::谢将清酒寄愁人，澄澈甘香气味真。好是绿窗风月夜，一杯摇荡满怀春。
诗::张立本女::危冠广袖楚宫妆，独步闲庭逐夜凉。自把玉簪敲砌竹，清歌一曲月如霜。
绣龟形诗::侯氏::暌离已是十秋强，对镜那堪重理妆。闻雁几回修尺素，见霜先为制衣裳。开箱叠练先垂泪，拂杵调砧更断肠。绣作龟形献天子，愿教征客早还乡。
感夫诗::慎氏::当时心事已相关，雨散云飞一饷间。便是孤帆从此去，不堪重上望夫山。
题唐安寺阁壁::王霞卿::春来引步暂寻游，愁见风光倚寺楼。正好开怀对烟月，双眉不觉自如钩。
荅郑殷彝::王霞卿::君是烟霄折桂身，圣朝方切用儒珍。正堪西上文场战，空向途中泥妇人。
雨中看牡丹::窦梁宾::东风未放晓泥干，红药花开不奈寒。待得天晴花已老，不如携手雨中看。
下狱贡诗::黄崇嘏::偶辞幽隐在临邛，行止坚贞比涧松。何事政清如水镜，绊他野鹤在深笼。
辞蜀相妻女诗::黄崇嘏::一辞拾翠碧江湄，贫守蓬茅但赋诗。自服蓝衫居郡掾，永抛鸾镜画蛾眉。立身卓尔青松操，挺志铿然白璧姿。幕府若容为坦腹，愿天速变作男儿。
狱中书情上使君::程长文::妾家本住鄱阳曲，一片贞心比孤竹。当年二八盛容仪，红笺草隶恰如飞。尽日闲窗刺绣坐，有时极浦采莲归。谁道居贫守都邑，幽闺寂寞无人识。海燕朝归衾枕寒，山花夜落阶墀湿。强暴之男何所为，手持白刃向帘帏。一命任从刀下死，千金岂受暗中欺。我心匪石情难转，志夺秋霜意不移。血溅罗衣终不恨，疮黏锦袖亦何辞。县僚曾未知情绪，即便教人絷囹圄。朱唇滴沥独衔冤，玉箸阑干叹非所。十月寒更堪思人，一闻击柝一伤神。高髻不梳云已散，蛾眉罢埽月仍新。三尺严章难可越，百年心事向谁说。但看洗雪出圜扉，始信白圭无玷缺。
铜雀台怨::程长文::君王去后行人绝，箫筝不响歌喉咽。雄剑无威光彩沈，宝琴零落金星灭。玉阶寂寞坠秋露，月照当时歌舞处。当时歌舞人不回，化为今日西陵灰。
归李江州后寄别王氏::程洛宾::鱼雁回时写报音，难凭锉蘖数年心。虽然情断沙咤后，争奈平生怨恨深。
忆崔生::红绡妓::深洞莺啼恨阮郎，偷来花下解珠珰。碧云飘断音书绝，空倚玉箫愁凤皇。
寄文茂::晁采::花笺制叶寄郎边，的的寻鱼为妾传。幷蒂已看灵鹊报，倩郎早觅买花船。
秋日再寄::晁采::珍簟生凉夜漏余，梦中恍惚觉来初。魂离不得空成病，面见无由浪寄书。窗外江村钟响绝，枕边梧叶雨声疏。此时最是思君处，肠断寒猿定不如。
春日送夫之长安::晁采::思君远别妾心愁，踏翠江边送画舟。欲待相看迟此别，只忧红日向西流。
雨中忆夫 一::晁采::窗前细雨日啾啾，妾在闺中独自愁。何事玉郎久离别，忘忧总对岂忘忧。
雨中忆夫 二::晁采::春风送雨过窗东，忽忆良人在客中。安得妾身今似雨，也随风去与郎同。
寄诗::崔莺莺::自从销瘦减容光，万转千回懒下床。不为傍人羞不起，为郎憔悴却羞郎。
荅赵子::步非烟::绿惨双蛾不自持，只缘幽恨在新诗。郎心应似琴心怨，脉脉春情更泥谁。
又荅赵象独坐::步非烟::无力严妆倚绣栊，暗题蝉锦思难穷。近来赢得伤春病，柳弱花敧怯晓风。
寄怀::步非烟::画檐春燕须同宿，兰浦双鸳肯独飞。长恨桃源诸女伴，等闲花里送郎归。
荅赵象::步非烟::相思只恨难相见，相见还愁却别君。愿得化为松上鹤，一双飞去入行云。
临行献李尚书::崔紫云::从来学制斐然诗，不料霜台御史知。忽见便教随命去，恋恩肠断出门时。
有期不至::姚月华::银烛清尊久延伫，出门入门天欲曙。月落星稀竟不来，烟柳胧朣鹊飞去。
怨诗寄杨达 一::姚月华::春水悠悠春草绿，对此思君泪相续。羞将离恨向东风，理尽秦筝不成曲。
怨诗寄杨达 二::姚月华::与君形影分吴越，玉枕经年对离别。登台北望烟雨深，回身泣向寥天月。
楚妃怨::姚月华::梧桐叶下黄金井，横架辘轳牵素绠。美人初起天未明，手拂银瓶秋水冷。
寄情::赵氏::春风白马紫丝缰，正值蚕娘未采桑。五夜有心随暮雨，百年无节抱秋霜。重寻绣带朱藤合，却忍罗裙碧草长。为报西游减离恨，阮郎才去嫁刘郎。
书红绡帕 一::李节度姬::囊裹真香谁见窃，鲛绡滴泪染成红。殷勤遗下轻绡意，好与情郎怀袖中。
书红绡帕 二::李节度姬::金珠富贵吾家事，常渴佳期乃寂寥。偶用志诚求雅合，良媒未必胜红绡。
会张生述怀::李节度姬::门前画戟寻常设，堂上犀簪取次看。最是恼人情绪处，凤皇楼上月华寒。
怀幽期::鲍溶::清砧击霜天外发，楚僧期到石上月。寒峰深虚独遶尽，夜水浅急不可越。窅机冥智难思量，无尽性月如空王。眼界行处不着我，天花下来惟有香。
得储道士书::鲍溶::婵娟春尽暮心秋，邻里同年半白头。为问蓬莱近消息，海波平静好东游。
寒夜吟::鲍溶::九衢金吾夜行行，上宫玉漏遥分明。霜飙乘阴扫地起，旅鸿迷雪遶枕声。远人归梦既不成，留家惜夜欢心发。罗幕画堂深皎洁，兰烟对酒客几人。兽火扬光二三月，细腰楚姬丝竹间。白纻长袖歌闲闲，岂识苦寒损朱颜。
采莲曲二首 一::鲍溶::弄舟朅来南塘水，荷叶映身摘莲子。暑衣清净鸳鸯喜，作浪舞花惊不起。殷勤护惜纤纤指，水菱初熟多新刺。
采莲曲二首 二::鲍溶::采莲朅来水无风，莲潭如鉴松如龙。夏衫短袖交斜红，艳歌笑鬬新芙蓉。
玉山谣奉送王隐者::鲍溶::凤皇城南玉山高，石脚耸立争雄豪。攒峰胎玉气色润，百泉透云流不尽。万古分明对眼开，五烟窈窕呈祥近。有客师事金身仙，用金买得山中田。闲开玉水灌芝草，静醉天酒松间眠。心期南溟万里外，出山几遇光阴改。水玉丁东不可闻，冰华皎洁应如待。秋风引吾歌去来，玉山彩翠遥相催。殷勤千树玉山顶，碧洞寥寥寒锦苔。
沙上月::鲍溶::黄昏潮落南沙明，月光涵沙秋雪清。水文不上烟不荡，平平玉田冷空旷。
人日陪宣州范中丞传正与范侍御宴::鲍溶::人日春风绽早梅，谢家兄弟看花来。吴姬对客歌千曲，秦女留人酒百杯。丝柳向空轻婉转，玉山看日渐裴回。流光易去欢难得，莫厌频频上此台。
古鉴::鲍溶::古鉴含灵气象和，蛟龙盘鼻护金波。隐山道士未曾识，负局先生不敢磨。曾向春窗分绰约，误回秋水照蹉跎。世间纵有应难比，十斛明珠酬未多。
送王炼师::鲍溶::圣母祠堂药树香，邑君承命荐椒浆。风云大感精神地，雷雨频过父母乡。尽日一川侵草绿，回车二麦遶山黄。野人久会神仙事，敢奏歌锺庆万箱。
寄张十七校书李仁行秀才::鲍溶::去年八月此佳辰，池上闲闲四五人。久行月影愁迷梦，误入华光笑认春。一与清风上芸阁，再期秋雨过龙津。今年此日何由见，蓬户萧条对病身。
旧镜::鲍溶::团团铜镜似潭水，心爱玉颜私自亲。一经离别少年改，难与清光相见新。
忆郊天::鲍溶::忆向郊坛望武皇，九军旗帐下南方。六龙日驭天行健，神母呈图地道光。浓煖气中生历草，是非烟里爱瑶浆。至今满耳箫韶曲，徒羡瑶池舞凤皇。
期尽::鲍溶::鱼鏁生衣门不开，玉筐金月共尘埃。青山石妇千年望，雷雨曾知来不来。
晚山蝉::鲍溶::山蝉秋晚妨人语，客子惊心马亦嘶。能阅几时新碧树，不知何日寂金闺。若逢海月明千里，莫忘何郎寄一题。
秋暮送裴垍员外刺婺州::鲍溶::婺女星边气不秋，金华山水似瀛州。含香太守心清净，去与神仙日日游。
寄薛膺昆季::鲍溶::楚山清洛两无期，梦里春风玉树枝。何况芙蓉楼上客，海门江月亦相思。
杨真人箓中像::鲍溶::画中留得清虚质，人世难逢白鹤身。应见茅盈哀老弟，为持金箓救生人。
寄卢给事汀吴员外丹::鲍溶::姓丁黄鹤辽东去，客倩仙翁海上人。闻道姓名多改变，只今偕是圣朝臣。
怀王直秀才::鲍溶::乡无竹圃为三径，贫寄邻家已二年。惟有素风身未坠，世间开口不言钱。
赠真公影堂::鲍溶::旧房西壁画支公，昨暮今晨色不同。远客闲心无处所，独添香火望虚空。
赠僧戒休::鲍溶::风行露宿不知贫，明月为心又是身。欲问月中无我法，无人无我问何人。
秋夜怀紫阁峰僧::鲍溶::满山雨色应难见，隔涧经声又不闻。紫阁夜深多入定，石台谁为扫秋云。
宿水亭::鲍溶::雕楹彩槛压通波，鱼鳞碧幕衔曲玉。夜深星月伴芙蓉，如在广寒宫里宿。
寄峨嵋山杨炼师::鲍溶::道士夜诵蘂珠经，白鹤下遶香烟听。夜移经尽人上鹤，仙风吹入秋冥冥。
寄海陵韩长官::鲍溶::吏散重门印不开，玉琴招鹤舞裴回。野人为此多东望，云雨仍从海上来。
淮南卧病感路群侍御访别::鲍溶::西台御史重难言，落木疏篱遶病魂。一望青云感骢马，款行黄草出柴门。
暮秋与裴居晦宴因见采菊花之作::鲍溶::菊花低色过重阳，似忆王孙白玉觞。今日王孙好收采，高天已下两回霜。
望麻姑山::鲍溶::幽人往往怀麻姑，浮世悠悠仙景殊。自从青鸟不堪使，更得蓬莱消息无。
湖上望月::鲍溶::湖上清凉月更好，天边旅人犹未归。几见金波满还破，草虫声畔露沾衣。
襄阳怀古::鲍溶::襄阳太守沈碑意，身后身前几年事。湘江千岁未为陵，水底鱼龙应识字。
秋夜对月寄僧特::鲍溶::忆见特公赏秋处，凉溪看月清光寒。今夕深溪又相映，特公何处共团圆。
望江中金山寺::鲍溶::一朵蓬莱在世间，梵王宫阙翠云间。近南溪水更清浅，闻道游人未忍还。
宿青牛谷梁炼师仙居::鲍溶::随云步入青牛谷，青牛道士留我宿。可怜夜久月中行，惟有坛边一枝竹。
见袁德师侍御说江南有仙檀花因以戏赠::鲍溶::闻说天坛花耐凉，笑风含露对秋光。欲求御史更分别，何似衣花岁岁香。
和王璠侍御酬友人赠白角冠::鲍溶::芙蓉寒艳镂冰姿，天朗灯深拔豸时。好见吹笙伊洛上，紫烟丹凤亦相随。
送僧择栖游天台二首 一::鲍溶::身非居士常多病，心爱空王稍觉闲。师问寄禅何处所，浙东青翠沃洲山。
送僧择栖游天台二首 二::鲍溶::金岭雪晴僧独归，水文霞彩衲禅衣。可怜石室烧香夜，江月对心无是非。
上巳日寄樊瓘樊宗宪兼呈上浙东孟中丞简::鲍溶::世间禊事风流处，镜里云山若画屏。今日会稽王内史，好将宾客醉兰亭。
暮春戏赠樊宗宪::鲍溶::羌笛胡琴春调长，美人何处乐年芳。野船弄酒鸳鸯醉，官路攀花騕袅狂。应和朝云垂手语，肯嫌夜色断刀光。
寄宋申锡评事时从李少师移军回归::鲍溶::君逐元侯静虏归，虎旗龙节驻春晖。欲求岱岳燔柴礼，已锡鲁人缝掖衣。长剑一时天外倚，五云多遶日边飞。心期共贺太平世，去去故乡亲食薇。
夏日怀杜悰驸马::鲍溶::五月清凉萧史家，瑶池分水种菱花。回文地簟龙鳞浪，交鏁天窗蝉翼纱。闲遣青琴飞小雪，自看碧玉破甘瓜。仍闻圣主知书癖，凤阁烧香对五车。
上阳宫月::鲍溶::水北宫城夜柝严，宫西新月影纤纤。受环花幌小开镜，移烛瑶房皆卷帘。学织机边娥影静，拜新衣上露华沾。合裁班扇思行幸，愿托凉风箧笥嫌。
淮南卧病闻李相夷简移军山阳以靖东寇感激之下因抒长句::鲍溶::太白星前龙虎符，元臣出将顺天诛。教闻清净萧丞相，计立安危范大夫。玉帐黄昏大刁斗，月营寒晓小单于。鲁连未必蹈沧海，应见麒麟新画图。
读淮南李相行营至楚州诗::鲍溶::阃外建牙威不宾，古来戡难忆忠臣。已分舟楫归元老，更使熊罴属丈人。玄象合教沧海晏，青龙喜应太山春。来年二月登封礼，去望台星扈日轮。
读李相心中乐::鲍溶::负海狂鲸纵巨鳞，四朝天子阻时巡。谁将侯玉乖南面，几使戎军殷左轮。久作妖星虚费日，终□天洞亦何人。果闻丞相心中乐，上赞陶唐一万春。
闻国家将行封禅聊抒臣情::鲍溶::云雨由来随六龙，玉泥瑶检不乾封。山知槱柞新烟火，臣望箫韶旧鼓钟。清跸间过素王庙，翠华高映大夫松。旅中病客谙尧曲，身贱何由奏九重。
和淮南李相公夷简喜平淄青回军之作::鲍溶::横笛临吹发晓军，元戎幢节拂寒云。搜山羽骑乘风引，下濑楼船背水分。天际兽旗摇火焰，日前鱼甲动金文。马毛不汗东方靖，行见萧何第一勋。
送萧世秀才::鲍溶::心交别我西京去，愁满春魂不易醒。从此无人访穷病，马蹄车辙草青青。
怀惠明禅师::鲍溶::秋天欲霜夜无风，我意不在天地中。雪山世界此凉夜，宝月独照琉璃宫。解空长老莲花手，曾以佛书亲指授。雪岭无人又问来，十年夏腊平安否。
吴中夜别::鲍溶::楚客秋思著黄叶，吴姬夜歌停碧云。声尽灯前各流泪，水天凉冷雁离群。
隋家井::鲍溶::玉钩栏下寒泉水，金辘轳边影照人。此水今为九泉路，数枝花照数堆尘。
寄王璠侍御求蜀笺::鲍溶::蜀川笺纸彩云初，闻说王家最有余。野客思将池上学，石楠红叶不堪书。
湘妃列女操::鲍溶::有虞夫人哭虞后，淑女何事又伤离，竹上泪迹生不尽。寄哀云和五十丝，云和终奏钧天曲。乍听宝琴遥嗣续，三湘测测流急绿。秋夜露寒蜀帝飞，枫林月斜楚臣宿。更疑川宫日黄昏，暗携女手殷勤言。环珮玲珑有无间，终疑既远双悄悄。苍梧旧云岂难召，老猿心寒不可啸。目眄眄兮意蹉跎，魂腾腾兮惊秋波。曲一尽兮忆再奏，众弦不声且如何。
塞上行::鲍溶::西风应时筋角坚，承露牧马水草冷。可怜黄河九曲尽，毡馆牢落胡无影。
采珠行::鲍溶::东方暮空海面平，骊龙弄珠烧月明。海人惊窥水底火，百宝错落随龙行。浮心一夜生奸见，月质龙躯看几遍。擘波下去忘此身，迢迢谓海无灵神。海宫正当龙睡重，昨夜孤光今得弄。河伯空忧水府贫，天吴不敢相惊动。一团冰容掌上清，四面人入光中行。腾华乍摇白日影，铜镜万古羞为灵。海边老翁怨狂子，抱珠哭向无底水。一富何须龙颔前，千金几葬鱼腹里。鳞虫变化为阴阳，填海破山无景光。拊心髣髴失珠意，此土为尔离农桑。饮风衣日亦饱煖，老翁掷却荆鸡卵。
采葛行::鲍溶::春溪几回葛花黄，黄麝引子山山香。蛮女不惜手足损，钩刀一一牵柔长。葛丝茸茸春雪体，深涧择泉清处洗。殷勤十指蚕吐丝，当窗袅袅声高机。织成一尺无一两，供进天子五月衣。水精夏殿开凉户，冰山绕座犹难御。衣亲玉体又何如，杳然独对秋风曙。镜湖女儿嫁鲛人，鲛绡逼肖也不分。吴中角簟泛清水，摇曳胜被三素云。自兹贡荐无人惜，那敢更争龙手迹。蛮女将来海市头，卖与岭南贫估客。
南塘二首 一::鲍溶::南塘旅舍秋浅清，夜深绿蘋风不生。莲花受露重如睡，斜月起动鸳鸯声。
南塘二首 二::鲍溶::塘东白日驻红雾，早鱼翻光落碧浔。画舟兰棹欲破浪，恐畏惊动莲花心。
东邻女::鲍溶::双飞鹧鸪春影斜，美人盘金衣上花。身为父母几时客，一生知向何人家。
寄李都护::鲍溶::去年河上送行人，万里弓旌一武臣。闻道玉关烽火灭，犬戎知有外家亲。
长安旅舍怀旧山::鲍溶::昨夜清凉梦本山，眠云唤鹤有惭颜。青莲道士长堪羡，身外无名至老闲。
汉宫词二首 一::鲍溶::柏梁宸居清窈窕，东方先生夜待诏。夜久月当承露盘，内人吹笙舞凤鸾。
汉宫词二首 二::鲍溶::月映东窗似玉轮，未央前殿绝声尘。宫槐花落西风起，鹦鹉惊寒夜唤人。
送薛补阙入朝::鲍溶::平原门下十余人，独受恩多未杀身。每叹陆家兄弟少，更怜杨氏子孙贫。柴门已断施行马，鲁酒那能醉近臣。赖有军中遗令在，犹将谈笑对风尘。
使南海道长沙题道林岳麓寺::唐扶::道林岳麓仲与昆，卓荦请从先后论。松根踏云二千步，始见大屋开三门。泉清或戏蛟龙窟，殿豁数尽高帆掀。即今异鸟声不断，闻道看花春更繁。从容一衲分若有，萧瑟两鬓吾能髠。逢迎侯伯转觉贵，膜拜佛像心加尊。稍揖皇英颒浓泪，试与屈贾招清魂。荒唐大树悉楠桂，细碎枯草多兰荪。沙弥去学五印字，静女来悬千尺幡。主人念我尘眼昏，半夜号令期至暾。迟回难得上白舫，羁泄不敢言绿尊。两祠物色采拾尽，壁间杜甫真少恩。晚来光彩更腾射，笔锋正健如可吞。
赠李翺::舒元舆::湘江舞罢忽成悲，便脱蛮靴出绛帷。谁是蔡邕琴酒客，魏公怀旧嫁文姬。
古镜歌::周匡物::轩辕铸镜谁将去，曾被良工泻金取。明月心中桂不生，轻冰面上菱初吐。蛟龙久无雷雨声，鸾凤空踏莓苔舞。欲向高台对晓开，不知谁是孤光主。
及第谣::周匡物::水国寒消春日长，燕莺催促花枝忙。风吹金榜落凡世，三十三人名字香。遥望龙墀新得意，九天敕下多狂醉。骅骝一百三十蹄，踏破蓬莱五云地。物经千载出尘埃，从此便为天下瑞。
及第后谢座主::周匡物::一纵东越入西秦，十度闻莺不见春。试向昆山投瓦砾，便容灵沼濯埃尘。悲欢暗负风云力，感激潜生草木身。中夜自将形影语，古来吞炭是何人。
自题读书堂::周匡物::窗外卷帘侵碧落，槛前敲竹向青冥。黄昏不欲留人宿，云起风生龙虎醒。
应举题钱塘公馆::周匡物::万里茫茫天堑遥，秦皇底事不安桥。钱塘江口无钱过，又阻西陵两信潮。
题旅榇::廖有方::嗟君没世委空囊，几度劳心翰墨场。
立春日呈宫傅侍郎::皇甫曙::朝旦微风吹晓霞，散为和气满家家。不知容貌潜消落，且喜春光动物华。出问池冰犹塞岸，归寻园柳未生芽。摩娑酒瓮重封闭，待入新年共赏花。
元夕京城和欧阳衮::陈去疾::兰焰芳芬彻晓开，珠光新霭映人来。歌迎甲夜催银管，影动繁星缀玉台。别有朱门春澹荡，不妨芝火翠崔嵬。
送韩将军之雁门::陈去疾::荒塞峰烟百道驰，雁门风色暗旌旗。破围铁骑长驱疾，饮血将军转战危。画角吹开边月静，缦缨不信虏尘窥。归来长揖功成后，黄石当年故有期。
春宫曲::陈去疾::流莺春晓唤樱桃，花外传呼殿影高。抱里琵琶最承宠，君王敕赐玉檀槽。
采莲曲::陈去疾::粉光花色叶中开，荷气衣香水上来。棹响清潭见斜领，双鸳何事亦相猜。
踏歌行 一::陈去疾::鸳鸯楼下万花新，翡翠宫前百戏陈。夭矫翔龙衔火树，飞来瑞凤散芳春。
踏歌行 二::陈去疾::仙跸初传紫禁香，瑞云开处夜花芳。繁弦促管升平调，绮缀丹莲借月光。
塞下曲::陈去疾::春至金河雪似花，萧条玉塞但胡沙。晓来重上关城望，惟见惊尘不见家。
送人谪幽州::陈去疾::临路深怀放废惭，梦中犹自忆江南。莫言塞北春风少，还胜炎荒入瘴岚。
西上辞母坟::陈去疾::高盖山头日影微，黄昏独立宿禽稀。林间滴酒空垂泪，不见丁宁嘱早归。
观灯::张萧远::十万人家火烛光，门门开处见红妆。歌钟喧夜更漏暗，罗绮满街尘土香。星宿别从天畔出，莲花不向水中芳。宝钗骤马多遗落，依旧明朝在路傍。
送宫人入道::张萧远::舍宠求仙畏色衰，辞天素面立堦墀。金丹拟驻千年貌，玉指休匀八字眉。师主与收珠翠后，君王看戴角冠时。从来宫女皆相妒，闻向瑶台尽泪垂。
句::张萧远::秦云寂寂僧还定，尽日无人鹿遶床。日暮风吹官渡柳，白鸦飞出石头墙。双双白燕入词堂。
见志::李播::去岁买琴不与价，今年沽酒未还钱。门前债主雁行立，屋里醉人鱼贯眠。
望思台::郑还古::谗语能令骨肉离，奸情难测事堪悲。何因掘得江充骨，捣作微尘祭望思。
延平天庆观::王初::剑化江边绿构新，层台不染玉梯尘。千章隐篆标龙简，一曲空歌降凤钧。岚气湿衣云叶晚，天香飘户月枝春。盟经早晚闻仙语，学种三芝伴羽人。
送叶秀才::王初::快骑璁珑刻玉羁，河梁返照上征衣。层冰春近蟠龙起，九泽云闲独鹤飞。行想北山清梦断，重游西洛故人稀。汉庭狗监深知己，有日前驱负弩归。
送王秀才谒池州吴都督::王初::池阳去去跃雕鞍，十里长亭百草干。衣袂障风金镂细，剑光横雪玉龙寒。晴郊别岸乡魂断，晓树啼乌客梦残。南馆星郎东道主，摇鞭休问路行难。
青帝::王初::青帝邀春隔岁还，月娥孀独夜漫漫。韩凭舞羽身犹在，素女商弦调未残。终古兰岩栖偶鹤，从来玉谷有离鸾。几时幽恨飘然断，共待天池一水干。
银河::王初::阊阖疏云漏绛津，桥头秋夜鹊飞频。犹残仙媛湔裙水，几见星妃度袜尘。历历素榆飘玉叶，涓涓清月湿冰轮。年来若有乘槎客，为吊波灵是楚臣。
书秋::王初::千里南云度塞鸿，秋容无迹淡平空。人间玉岭清宵月，天上银河白昼风。潘赋登山魂易断，楚歌遗佩怨何穷。往来未若奇张翰，欲鲙霜鲸碧海东。
自和书秋::王初::陇首斜飞避弋鸿，颓云萧索见层空。汉宫夜结双茎露，阊阖凉生六幕风。湘女怨弦愁不禁，鄂君香被梦难穷。江边两桨连歌渡，惊散游鱼莲叶东。
立春后作::王初::东君珂佩响珊珊，青驭多时下九关。方信玉霄千万里，春风犹未到人间。
梅花二首 一::王初::应为阳春信未传，固将青艳属残年。东君欲待寻佳约，剩寄衣香与粉绵。
梅花二首 二::王初::迎春雪艳飘零极，度夕蟾华掩映多。欲托清香传远信，一枝无计奈愁何。
春日咏梅花二首 一::王初::靓妆才罢粉痕新，递晓风回散玉尘。若遣有情应怅望，已兼残雪又兼春。
春日咏梅花二首 二::王初::青帝来时值远芳，残花残雪尚交光。隔年拟待春消息，得见春风已断肠。
即夕::王初::榆叶飘零碧汉流，玉蟾珠露两清秋。仙家若有单栖恨，莫向银台半夜游。
送陈校勘入宿::王初::日落风回卷碧霓，芳蓬一夜拆龙泥。银台级级连清汉，桂子香浓月杵低。
即夕::王初::风幌凉生白袷衣，星榆才乱绛河低。月明休近相思树，恐有韩凭一处栖。
早春咏雪::王初::句芒宫树已先开，珠蘂琼花鬬剪裁。散作上林今夜雪，送教春色一时来。
望雪::王初::银花珠树晓来看，宿醉初醒一倍寒。已似王恭披鹤氅，凭栏仍是玉栏干。
雪霁::王初::星榆叶叶昼离披，云粉千重凝不飞。昆玉楼台珠树密，夜来谁向月中归。
舟次汴堤::王初::曲岸兰丛雁飞起，野客维舟碧烟里。竿头五两转天风，白日杨花满流水。
杨柳枝词::滕迈::三条陌上拂金羁，万里桥边映酒旗。此日令人肠欲断，不堪将入笛中吹。
留别吉州太守宗人迈::滕倪::秋初江上别旌旗，故国无家泪欲垂。千里未知投足处，前程便是听猿时。误攻文字身空老，却返渔樵计已迟。羽翼雕零飞不得，丹霄无路接差池。
早朝::殷尧藩::曙锺催入紫宸朝，列炬流虹映绛绡。天近鳌头花簇杖，风低豹尾乐鸣韶。衣冠一变无夷俗，律令重颁有正条。昨日锺山甘露降，玻璃满赐出宫瓢。
帝京二首 一::殷尧藩::列郡征才起俊髦，万机独使圣躬劳。开藩上相颁龙节，破虏将军展豹韬。地入黄图三辅壮，天垂华盖七星高。迎春别赐瑶池宴，捧进金盘五色桃。
帝京二首 二::殷尧藩::龙虎山河御气通，遥瞻帝阙五云红。英雄尽入江东籍，将相多收蓟北功。礼乐日稽三代盛，梯航岁贡万方同。都将俭德熙文治，淳俗应还太古风。
宫词::殷尧藩::悄悄深宫不见人，倚阑惟见石麒麟。芙蓉帐冷愁长夜，翡翠帘垂隔小春。天远难通青鸟信，风寒欲动锦花茵。夜深怕有羊车过，自起笼灯看雪纹。
郊居作::殷尧藩::碧树浓阴护短垣，苍江春煖渚凫喧。买鱼试唤鸣榔艇，寻鹤因行隔垅村。生理何凭文是业，世情纵遣酒盈樽。相逢谓我迂疏甚，欲辨还憎恐失言。
暮春述怀::殷尧藩::为客山南二十年，愁来恍近落花天。阴云带雨连山脊，湿气成岚滴树巅。邻屋有声敲石火，野禽无语避茶烟。此时若遇孙阳顾，肯服盐车不受鞭。
端午日::殷尧藩::少年佳节倍多情，老去谁知感慨生。不效艾符趋习俗，但祈蒲酒话升平。鬓丝日日添头白，榴锦年年照眼明。千载贤愚同瞬息，几人湮没几垂名。
九日::殷尧藩::万里飘零十二秋，不堪今倚夕阳楼。壮怀空掷班超笔，久客谁怜季子裘。瘴雨蛮烟朝暮景，平芜野草古今愁。酣歌欲尽登高兴，强把黄花插满头。
九日病起::殷尧藩::重阳开满菊花金，病起榰床惜赏心。紫蟹霜肥秋纵好，绿醅蚁滑晚慵斟。眼窥薄雾行殊倦，身怯寒风坐未禁。沈醉又成来岁约，遣怀聊作记时吟。
寒夜::殷尧藩::云冷江空岁暮时，竹阴梅影月参差。鸡催梦枕司晨早，更咽寒城报点迟。人事纷华潜动息，天心静默运推移。凭谁荡涤穷残候，入眼东风喜在期。
喜雨::殷尧藩::临岐终日自裴回，干我茅斋半亩苔。山上乱云随手变，浙东飞雨过江来。一元和气归中正，百怪苍渊起蛰雷。千里稻花应秀色，酒樽风月醉亭台。
春游::殷尧藩::明日城东看杏花，叮咛童子蚤将车。路从丹凤楼前过，酒向金鱼馆里赊。绿水满沟生杜若，暖云将雨湿泥沙。绝胜羊傅襄阳道，车骑西风拥鼓笳。
夜酌溪楼::殷尧藩::楼居溪上凉生早，坐对城头起暮笳。打鼓泊船何处客，捣衣隔竹是谁家。玉绳低转宵初迥，银烛高烧月近斜。得意引杯须痛饮，好怀那许负年华。
旅行::殷尧藩::烟树寒林半有无，野人行李更萧疏。堠长堠短逢官马，山北山南闻鹧鸪。万里关河成传舍，五更风雨忆呼卢。寂寥一点寒灯在，酒熟邻家许夜沽。
下第东归作::殷尧藩::十载驱驰倦荷锄，三年生计鬓萧疏。辛勤几逐英雄后，乙榜犹然姓氏虚。欲射狼星把弓箭，休将萤火读诗书。身贱自惭贫骨相，朗啸东归学钓鱼。
还京口::殷尧藩::黄鹤山头雪未消，行人归计在今朝。城高铁瓮江山壮，地接金陵草木雕。北府市楼闻旧酒，南桥官柳识归桡。吏民莫见参军面，水宿风餐鬓发焦。
襄口阻风::殷尧藩::雪浪排空接海门，孤舟三日阻龙津。曹瞒曾堕周郎计，王导难遮庚亮尘。鸥散白云沈远浦，花飞红雨送残春。篙师整缆候明发，仍谒荒祠问鬼神。
潭州独步::殷尧藩::鹤发垂肩懒著巾，晚凉独步楚江滨。一帆暝色鸥边雨，数尺筇枝物外身。习巧未逢医拙手，闻歌先识采莲人。笑看斥鷃飞翔去，乐处蓬莱便有春。
金陵怀古::殷尧藩::黄道天清拥珮珂，东南王气秣陵多。江吞彭蠡来三蜀，地接昆仑带九河。凤阙晓霞红散绮，龙池春水绿生波。华夷混一归真主，端拱无为乐太和。
登凤凰台二首 一::殷尧藩::凤凰台上望长安，五色宫袍照水寒。彩笔十年留翰墨，银河一夜卧阑干。三山飞鸟江天暮，六代离宫草树残。始信人生如一梦，壮怀莫使酒杯干。
登凤凰台二首 二::殷尧藩::梧桐叶落秋风老，人去台空凤不来。梁武台成芳草合，吴王宫殿野花开。石头城下春生水，燕子堂前雨长苔。莫问人间兴废事，百年相遇且衔杯。
韩信庙::殷尧藩::长空鸟尽将军死，无复中原入马蹄。身向九泉还属汉，功超诸将合封齐。荒凉古庙惟松柏，咫尺长陵又鹿麋。此日深怜萧相国，竟无一语到金闺。
访许浑::殷尧藩::去郭来寻隐者居，柳阴假步小篮舆。每期会面初偿约，却计论心旧得书。浅绿垣墙绵薜荔，淡红池沼映芙蕖。为言肯共留连饮，涧有青芹罟有鱼。
李舍人席上感遇::殷尧藩::微云敛雨天气清，松声出树秋泠泠。窗户长含碧萝色，溪流时带蛟龙腥。一官到手不可避，万事役我徒劳形。飘然曳杖出门去，无数好山江上横。
和赵相公登鹳雀楼::殷尧藩::危楼高架泬寥天，上相闲登立彩旃。树色到京三百里，河流归汉几千年。晴峰耸日当周道，秋谷垂花满舜田。云路何人见高志，最看西面赤阑前。
冬至酬刘使君::殷尧藩::异乡冬至又今朝，回首家山入梦遥。渐喜一阳从地复，却怜群沴逐冰消。梅含露蘂知迎腊，柳拂宫袍忆候朝。多少故人承宴赏，五云堆里听箫韶。
李节度平虏诗::殷尧藩::百万王师下日边，将军雄略可图全。元勋未论封茅异，捷势应知破竹然。燕警无烽清朔漠，秦文有宝进蓝田。太平从此销兵甲，记取红羊换劫年。
金陵上李公垂侍郎::殷尧藩::海国微茫散晓暾，郁葱佳气满乾坤。六朝空据长江险，一统今归圣代尊。西北诸峰连朔漠，东南众水合昆仑。愿从吾道禧文运，再使河清俗化淳。
赠惟俨师::殷尧藩::焕然文采照青春，一策江湖自在身。云锁木龛聊息影，雪香纸袄不生尘。谈禅早续灯无尽，护法重编论有神。拟扫绿阴浮佛寺，桫椤高树结为邻。
寄许浑秀才::殷尧藩::万木惊秋叶渐稀，静探造化见玄机。眼前谁悟先天理，去后还知今日非。树拥秣陵千嶂合，云开萧寺一僧归。汉廷累下征贤诏，未许严陵老钓矶。
送白舍人渡江::殷尧藩::晓发龙江第一程，诸公同济似登瀛。海门日上千峰出，桃叶波平一棹轻。横锁已沈王濬筏，投鞭难阻谢玄兵。片时喜得东风便，回首钟声隔凤城。
送刘禹锡侍御出刺连州::殷尧藩::遐荒迢遰五羊城，归兴浓消客里情。家近似忘山路险，土甘殊觉瘴烟轻。梅花清入罗浮梦，荔子红分广海程。此去定知偿隐趣，石田春雨读书耕。
送韦侍御报使西蕃::殷尧藩::归奏圣朝行万里，却衔天诏报蕃臣。本是诸生守文墨，今将匹马静烟尘。旅宿关河逢暮雨，春耕亭障识遗民。此去多应收故地，宁辞沙塞往来频。
寒食城南即事因访蓝田韦明府::殷尧藩::闲出城南禁火天，路傍骑马独摇鞭。青松古墓伤碑碣，红杏春园羡管弦。徒说䴙鹈膏玉剑，漫夸蚨血点铜钱。世间尽是悠悠事，且饮韦家冷酒眠。
送源中丞使新罗::殷尧藩::赤墀奉命使殊方，官重霜台紫绶光。玉节在船清海怪，金函开诏抚夷王。云晴渐觉山川异，风便宁知道路长。谁得似君将雨露，海东万里洒扶桑。
送景玄上人还山::殷尧藩::嵩阳听罢讲经钟，远访庭闱锡度空。蒲履谩从归后织，衲衣犹记别时缝。地横龙朔连沙暝，山入乌桓碧树重。梵宇传来金贝叶，花前拜捧慰亲容。
宫人入道::殷尧藩::卸却宫妆锦绣衣，黄冠素服制相宜。锡名近奉君王旨，佩箓新参老氏师。白昼无情趋玉陛，清宵有梦步瑶池。绿鬟女伴含愁别，释尽当年妒宠私。
友人山中梅花::殷尧藩::南国看花动远情，沈郎诗苦瘦容生。铁心自儗山中赋，玉笛谁将月下横。临水一枝春占早，照人千树雪同清。好风吹醒罗浮梦，莫听空林翠羽声。
春怨::殷尧藩::柳花扑帘春欲尽，绿阴障林莺乱啼。只愁明日送春去，落日满园啼竹鸡。
馆娃宫::殷尧藩::宫女三千去不回，真珠翠羽是尘埃。夫差旧国久破碎，红燕自归花自开。
汉宫词三首 一::殷尧藩::成帝夫人泪满怀，璧宫相趁落空堦。可怜玉貌花前死，惟有君恩白燕钗。
汉宫词三首 二::殷尧藩::霍家有女字成君，年少教人著绣裙。枉杀宫中许皇后，椒房恩泽是浮云。
汉宫词三首 三::殷尧藩::骏马金鞍白玉鞭，宫中来取李延年。承恩直日鸳鸯殿，一曲清歌在九天。
同州端午::殷尧藩::鹤发垂肩尺许长，离家三十五端阳。儿童见说深惊讶，却问何方是故乡。
夜过洞庭::殷尧藩::笙歌只解闹花天，谁是敲冰掉小船。为觅潇湘幽隐处，夜深载月听鸣泉。
游山南寺二首 一::殷尧藩::山中尽日无人到，竹外交加百鸟鸣。昨日小楼微雨过，樱桃花落晚风晴。
游山南寺二首 二::殷尧藩::踏碎羊山黄叶堆，天飞细雨隐轻雷。朗陵莫讶来何晚，不忍听君话别杯。
寄太仆田卿二首 一::殷尧藩::客窗强饮太匆匆，急雨寒风意万重。蓦上心来消未得，梦回又听五更钟。
寄太仆田卿二首 二::殷尧藩::一阳才动伏群阴，万物于今寓太音。若喜长生添线日，微微消息识天心。
新昌井::殷尧藩::辘轳千转劳筋力，待得甘泉渴杀人。且共山麋同饮涧，玉沙铺底浅磷磷。
经靖安里::殷尧藩::巷底萧萧绝市尘，供愁疏雨打黄昏。悠然一曲泉明调，浅立闲愁轻闭门。
闻筝歌::殷尧藩::凄凄切切断肠声，指滑音柔万种情。花影深沈遮不住，度帏穿幕又残更。
吹笙歌::殷尧藩::伶儿竹声愁绕空，秦女泪湿燕支红。玉桃花片落不住，三十六簧能唤风。
赠歌人郭婉二首 一::殷尧藩::石家金谷旧歌人，起唱花筵泪满巾。红粉少年诸弟子，一时惆怅望梁尘。
赠歌人郭婉二首 二::殷尧藩::云满衣裳月满身，轻盈归步过流尘。五更无限留连意，常恐风花又一春。
潭州席上赠舞柘枝妓::殷尧藩::姑苏太守青娥女，流落长沙舞柘枝。坐满绣衣皆不识，可怜红脸泪双垂。
题海榴树呈八叔大人::沈亚之::曾在蓬壶伴众仙，文章枝叶五云边。几时奉宴瑶台下，何日移荣玉砌前。染日裁霞深雨露，凌寒送暖占风烟。应笑强如河畔柳，逢波逐浪送张骞。
春词酬元微之::沈亚之::黄莺啼时春日高，红芳发尽井边桃。美人手暖裁衣易，片片轻花落翦刀。
题侯仙亭::沈亚之::新创仙亭覆石坛，雕梁峻宇入云端。岭北啸猿高枕听，湖南山色卷帘看。
送庞子肃::沈亚之::三年游宦也迷津，马困长安九陌尘。都作无成不归去，古来妻嫂笑苏秦。
梦游秦宫::沈亚之::君王多感放东归，从此秦宫不复期。春景似伤秦丧主，落花如雨泪胭脂。
夜宴曲::施肩吾::兰缸如昼晓不眠，玉堂夜起沈香烟。青娥一行十二仙，欲笑不笑桃花然。碧窗弄娇梳洗晚，户外不知银汉转。被郎嗔罚琉璃盏，酒入四肢红玉软。
古别离二首 一::施肩吾::古人谩歌西飞燕，十年不见狂夫面。三更风作切梦刀，万转愁成系肠线。所嗟不及牛女星，一年一度得相见。
壮士行::施肩吾::一斗之胆撑脏腑，如磥之筋碍臂骨。有时悮入千人丛，自觉一身横突兀。当今四海无烟尘，胸襟被压不得伸。冻枭残虿我不取，污我匣里青蛇鳞。
代征妇怨::施肩吾::寒窗羞见影相随，嫁得五陵轻薄儿。长短艳歌君自解，浅深更漏妾偏知。画裙多泪鸳鸯湿，云鬓慵梳玳瑁垂。何事不看霜雪里，坚贞惟有古松枝。
送人南游::施肩吾::见说南行偏不易，中途莫忘寄书频。凌空瘴气堕飞鸟，解语山魈恼病人。闽县绿娥能引客，泉州乌药好防身。异花奇竹分明看，待汝归来画取真。
赠边将::施肩吾::轻生奉国不为难，战苦身多旧箭瘢。玉匣锁龙鳞甲冷，金铃衬鹘羽毛寒。皂貂拥出花当背，白马骑来月在鞍。犹恐犬戎临虏塞，柳营时把阵图看。
上礼部侍郎陈情::施肩吾::九重城里无亲识，八百人中独姓施。弱羽飞时攒箭险，蹇驴行处薄冰危。晴天欲照盆难反，贫女如花镜不知。却向从来受恩地，再求青律变寒枝。
送端上人游天台::施肩吾::师今欲向天台去，来说天台意最真。溪过石桥为险处，路逢毛褐是真人。云边望字钟声远，雪里寻僧脚迹新。只可且论经夏别，莫教琪树两回春。
效古词::施肩吾::姊妹无多兄弟少，举家钟爱年最小。有时绕树山鹊飞，贪看不待画眉了。
山中得刘秀才京书::施肩吾::自笑家贫客到疏，满庭烟草不能锄。今朝谁料三千里，忽得刘京一纸书。
忆四明山泉::施肩吾::爱彼山中石泉水，幽深夜夜落空里。至今忆得卧云时，犹自涓涓在人耳。
西山静中吟::施肩吾::重重道气结成神，玉阙金堂逐日新。若数西山得道者，连予便是十三人。
天柱山赠峨嵋田道士::施肩吾::古称天柱连九天，峨嵋道士栖其巅。近闻教得玄鹤舞，试凭驱出青芝田。
夜岩谣::施肩吾::夜上幽岩踏灵草，松枝已疏桂枝老。新诗几度惜不吟，此处一声风月好。
岛夷行::施肩吾::腥臊海边多鬼市，岛夷居处无乡里。黑皮少年学采珠，手把生犀照咸水。
帝宫词::施肩吾::自得居王宠爱时，敢言春色上寒枝。十年宫里无人问，一日承恩天下知。
叹花词::施肩吾::前日满林红锦遍，今日遶林看不见。空余古岸泥土中，零落胭脂两三片。
杜鹃花词::施肩吾::杜鹃花时夭艳然，所恨帝城人不识。丁宁莫遣春风吹，留与佳人比颜色。
晓光词::施肩吾::日轮浮动羲和推，东方一轧天门开。风神为我扫烟雾，四海荡荡无尘埃。
望晓词::施肩吾::揽衣起兮望秋河，蒙蒙远雾飞轻罗。蟠桃树上日欲出，白榆枝畔星无多。
海边远望::施肩吾::扶桑枝边红皎皎，天鸡一声四溟晓。偶看仙女上青天，鸾鹤无多采云少。
听南僧说偈词::施肩吾::师子座中香已发，西方佛偈南僧说。惠风吹尽六条尘，清净水中初见月。
春日美新绿词::施肩吾::前日萌芽小于粟，今朝草树色已足。天公不语能运为，驱遣羲和染新绿。
对月忆嵩阳故人::施肩吾::团团月光照西壁，嵩阳故人千里隔。
赠莎地道士::施肩吾::莎地阴森古莲叶，游龟暗老青苔甲。池边道士夸眼明，夜取蟭螟摘蚊睫。
效古词::施肩吾::莫愁新得年十六，如蛾双眉长带绿。初学箜篌四五人，莫愁独自声前足。
冬日观早朝::施肩吾::紫烟捧日炉香动，万马千车踏新冻。绣衣年少朝欲归，美人犹在青楼梦。
观吴偃画松::施肩吾::君有绝艺终身宝，方寸巧心通万造。忽然写出涧底松，笔下看看一枝老。
题山僧水阁::施肩吾::山房水阁连空翠，沈沈下有蛟龙睡。老僧趺坐入定时，不知花落黄金地。
登岘亭怀孟生::施肩吾::岘山自高水自绿，后辈词人心眼俗。鹿门才子不再生，怪景幽奇无管属。
吴中代蜀客吟::施肩吾::身狎吴儿客在蜀，春深屡唱思乡曲。峨眉风景无主人，锦江悠悠为谁绿。
戏咏榆荚::施肩吾::风吹榆钱落如雨，绕林绕屋来不住。知尔不堪还酒家，漫教夷甫无行处。
寄李补阙::施肩吾::苍生应怪君起迟，蒲轮重辗嵩阳道。功成名遂来不来，三十六峰仙鹤老。
诮山中叟::施肩吾::老人今年八十几，口中零落残牙齿。天阴伛偻带嗽行，犹向岩前种松子。
闻山中步虚声::施肩吾::何人步虚南峰顶，鹤唳九天霜月冷。仙词偶逐东风来，误飘数声落尘境。
题龙池山人::施肩吾::主人家在龙池侧，水中有鱼不敢食。终朝采药供仙厨，却笑桃花少颜色。
玩新桃花::施肩吾::几叹红桃开未得，忽惊造化新装饰。一种同霑荣盛时，偏荷清光借颜色。
山石榴花::施肩吾::深色胭脂碎剪红，巧能攒合是天公。莫言无物堪相比，妖艳西施春驿中。
玩友人庭竹::施肩吾::曾去玄洲看种玉，那似君家满庭竹。客来不用呼清风，此处挂冠凉自足。
秋夜山居二首 一::施肩吾::幽居正想飡霞客，夜久月寒珠露滴。千年独鹤两三声，飞下岩前一枝柏。
秋夜山居二首 二::施肩吾::去雁声遥人语绝，谁家素机织新雪。秋山野客醉醒时，百尺老松衔半月。
秋夜山中别友人::施肩吾::独鹤孤云两难说，明朝又作东西别。知君少壮无几年，莫爱闲吟老松月。
赠别王炼师往罗浮::施肩吾::道俗骈阗留不住，罗浮山上有心期。却愁仙处人难到，别后音书寄与谁。
春日飡霞阁::施肩吾::洒水初晴物候新，飡霞阁上最宜春。山花四面风吹入，为我铺床作锦茵。
喜友再相逢::施肩吾::三十年前与君别，可怜容色夺花红。谁知日月相催促，此度见君成老翁。
候仙词::施肩吾::西归公子何时降，南岳先生早晚来。巡历世间犹未遍，乞求鸾鹤且裴回。
修仙词::施肩吾::丹田自种留年药，玄谷长生续命芝。世上漫忙兼漫走，不知求己更求谁。
夏日题方师院::施肩吾::火天无处买清风，闷发时来入梵宫。只向方师小廊下，回看门外是樊笼。
春游乐::施肩吾::一年三百六十日，赏心那似春中物。草迷曲坞花满园，东家少年西家出。
仙客归乡词二首 一::施肩吾::六合八荒游未半，子孙零落暂归来。井边不认捎云树，多是门人在后栽。
仙客归乡词二首 二::施肩吾::洞中日月洞中仙，不算离家是几年。出郭始知人代变，又须抛却古时钱。
云州饮席::施肩吾::酒肠虽满少欢情，身在云州望帝城。巡次合当谁令改，先须为我打还京。
戏赠李主簿::施肩吾::官罢江南客恨遥，二年空被酒中消。不知暗数春游处，偏忆扬州第几桥。
春词::施肩吾::黄鸟啼多春日高，红芳开尽井边桃。美人手暖裁衣易，片片轻云落剪刀。
题景上人山门::施肩吾::水有青莲沙有金，老僧于此独观心。愁人欲寄中峰宿，只恐白猿啼夜深。
妓人残妆词::施肩吾::云髻已收金凤皇，巧匀轻黛约残妆。不知昨夜新歌响，犹在谁家绕画梁。
临水亭::施肩吾::只怪素亭黏黛色，溪烟为我染莓苔。欲知源上春风起，看取桃花逐水来。
听范玄长吟::施肩吾::声声扣出碧琅玕，能使秋猿欲叫难。诗兴未穷心更远，手垂青拂向云看。
观叶生画花::施肩吾::心窍玲珑貌亦奇，荣枯只在手中移。今朝故向霜天里，点破繁花四五枝。
洗丹沙词::施肩吾::千淘万洗紫光攒，夜火荧荧照玉盘。恐是麻姑残米粒，不曾将与世人看。
长安春夜吟::施肩吾::露盘滴时河汉微，美人灯下裁春衣。蟾蜍东去鹊南飞，芸香省中郎不归。
自述::施肩吾::箧贮灵砂日日看，欲成仙法脱身难。不知谁向交州去，为谢罗浮葛长官。
少年行::施肩吾::醉骑白马走空衢，恶少皆称电不如。五凤街头新勒辔，半垂衫袖揖金吾。
越中遇寒食::施肩吾::去岁清明霅溪口，今朝寒食镜湖西。信知天地心不易，还有子规依旧啼。
赠采药叟::施肩吾::老去唯将药裹行，无家无累一身轻。却教年少取书卷，小字灯前鬬眼明。
清夜忆仙宫子::施肩吾::夜静门深紫洞烟，孤行独坐忆神仙。
江南怨::施肩吾::愁见桥边荇叶新，兰舟枕水楫生尘。从来不是无莲采，十顷莲塘卖与人。
送绝尘子归旧隐二首 二::施肩吾::班藤为杖草为衣，万壑千峰独自归。纵令相忆谁相报，桂树岩边人信稀。
送裴秀才归淮南::施肩吾::怪来频起咏刀头，枫叶枝边一夕秋。又向江南别才子，却将风景过扬州。
钱塘渡口::施肩吾::天堑茫茫连沃焦，秦皇何事不安桥。钱塘渡口无钱纳，已失西兴两信潮。
春日宴徐君池亭::施肩吾::暂凭春酒换愁颜，今日应须醉始还。池上有门君莫掩，从教野客见青山。
山中送友人::施肩吾::欲折杨枝别恨生，一重枝上一啼莺。
寄王少府::施肩吾::采松仙子徒销日，吃菜山僧枉过生。多谢蓝田王少府，人间诗酒最关情。
赠女道士郑玉华二首 一::施肩吾::玄发新簪碧藕花，欲添肌雪饵红砂。世间风景那堪恋，长笑刘郎漫忆家。
赠女道士郑玉华二首 二::施肩吾::明镜湖中休采莲，却师阿母学神仙。朱丝误落青囊里，犹是箜篌第几弦。
寄西台李侍御::施肩吾::二千余里采琼瓌，到处伤心瓦砾堆。唯有绣衣周柱史，独将珠玉挂西台。
赠凌仙姥::施肩吾::阿母从天降几时，前朝惟有汉皇知。仙桃不啻三回熟，饱见东方一小儿。
晚春送王秀才游剡川::施肩吾::越山花去剡藤新，才子风光不厌春。第一莫寻溪上路，可怜仙女爱迷人。
冯上人院::施肩吾::扰扰凡情逐水流，世间多喜复多忧。一回行到冯公院，便欲令人百事休。
金吾词::施肩吾::行拥朱轮锦幨儿，望仙门外叱金羁。染须偷嫩无人觉，唯有平康小妇知。
观舞女::施肩吾::缠红结紫畏风吹，袅娜初回弱柳枝。买笑未知谁是主，万人心逐一人移。
鄠县村居::施肩吾::欲住村西日日慵，上山无水引高踪。谁能求得秦皇术，为我先驱紫阁峰。
酬周秀才::施肩吾::三展蜀笺皆郢曲，我心珍重甚琼瑶。应缘水府龙神睡，偷得蛟人五色绡。
旅次文水县喜遇李少府::施肩吾::为君三日废行程，一县官人是酒朋。共忆襄阳同醉处，尚书坐上纳银觥。
夏雨后题青荷兰若::施肩吾::僧舍清凉竹树新，初经一雨洗诸尘。微风忽起吹莲叶，青玉盘中泻水银。
途中逢少女::施肩吾::身倚西门笑向东，牡丹初折一枝红。市头日卖千般镜，知落谁家新匣中。
山中玩白鹿::施肩吾::绕洞寻花日易销，人间无路得相招。呦呦白鹿毛如雪，踏我桃花过石桥。
山居乐::施肩吾::鸾鹤每于松下见，笙歌常向坐中闻。手持十节龙头杖，不指虚空即指云。
襄阳曲::施肩吾::大堤女儿郎莫寻，三三五五结同心。清晨对镜理容色，意欲取郎千万金。
望夫词二首 一::施肩吾::看看北雁又南飞，薄幸征夫久不归。蟢子到头无信处，凡经几度上人衣。
望夫词二首 二::施肩吾::何事经年断书信，愁闻远客说风波。西家还有望夫伴，一种泪痕儿最多。
少妇游春词::施肩吾::簇锦攒花鬬胜游，万人行处最风流。无端自向春园里，笑摘青梅叫阿侯。
折柳枝::施肩吾::伤见路边杨柳春，一重折尽一重新。今年还折去年处，不送去年离别人。
归将吟::施肩吾::百战放归成老翁，余生得出死人中。今朝授敕三回舞，两赐青娥又拜公。
惜花词::施肩吾::千树繁红遶碧泉，正宜尊酒对芳年。明朝欲饮还来此，只怕春风却在前。
抛缠头词::施肩吾::翠娥初罢绕梁词，又见双鬟对舞时。一抱红罗分不足，参差裂破凤皇儿。
望骑马郎::施肩吾::碧蹄新压步初成，玉色郎君弄影行。赚杀唱歌楼上女，伊州误作石州声。
春日钱塘杂兴二首 二::施肩吾::西邻年少问东邻，柳岸花堤几处新。昨夜雨多春水阔，隔江桃叶唤何人。
玩手植松::施肩吾::却思毫末栽松处，青翠才将众草分。今日散材遮不得，看看气色欲凌云。
夜笛词::施肩吾::皎洁西楼月未斜，笛声寥亮入东家。却令灯下裁衣妇，误翦同心一半花。
赠郑伦吹凤管::施肩吾::喃喃解语凤皇儿，曾听棃园竹里吹。谁谓五陵年少子，还将此曲暗相随。
蜀茗词::施肩吾::越椀初盛蜀茗新，薄烟轻处搅来匀。山僧问我将何比，欲道琼浆却畏嗔。
春霁::施肩吾::煎茶水里花千片，候客亭中酒一樽。独对春光还寂寞，罗浮道士忽敲门。
讽山云::施肩吾::闲云生叶不生根，常被重重蔽石门。赖有风帘能埽荡，满山晴日照乾坤。
日晚归山词::施肩吾::虎迹新逢雨后泥，无人家处洞边溪。独行归客晚山里，赖有鹧鸪临路岐。
玩花词::施肩吾::今朝造化使春风，开拆西施面上红。竟日眼前犹不足，数株舁入寸心中。
长安早春::施肩吾::报花消息是春风，未见先教何处红。想得芳园十余日，万家身在画屏中。
再酬李先辈::施肩吾::清辞再发郢人家，字字新移锦上花。能使龙宫买绡女，低回不敢织轻霞。
寄隐者::施肩吾::路绝空林无处问，幽奇山水不知名。松门拾得一片屐，知是高人向此行。
寄四明山子::施肩吾::高栖只在千峰里，尘世望君那得知。长忆去年风雨夜，向君窗下听猿时。
观美人::施肩吾::漆点双眸鬓绕蝉，长留白雪占胸前。爱将红袖遮娇笑，往往偷开水上莲。
收妆词::施肩吾::斜月胧胧照半床，茕茕孤妾懒收妆。灯前再览青铜镜，枉插金钗十二行。
仙女词::施肩吾::仙女群中名最高，曾看王母种仙桃。手题金简非凡笔，道是天边玉兔毛。
仙翁词::施肩吾::世间无远可为游，六合朝行夕已周。坛上夜深风雨静，小仙乘月系苍虬。
遇李山人::施肩吾::游山游水几千重，二十年中一度逢。别易会难君且住，莫交青竹化为龙。
同张炼师溪行::施肩吾::青溪道士紫霞巾，洞里仙家旧是邻。每见桃花逐流水，无回不忆武陵人。
桃源词二首 一::施肩吾::夭夭花里千家住，总为当时隐暴秦。归去不论无旧识，子孙今亦是他人。
桃源词二首 二::施肩吾::秦世老翁归汉世，还同白鹤返辽城。纵令记得山川路，莫问当时州县名。
送道友游山::施肩吾::欲驻如今未老形，万重山上九芝清。君今若问采芝路，踏水踏云攀杳冥。
赠王屋刘道士::施肩吾::小有洞中长住客，大罗天下后来仙。出门即是寻常处，未可还它跨鹤鞭。
谢自然升仙::施肩吾::分明得道谢自然，古来漫说尸解仙。如花年少一女子，身骑白鹤游青天。
秋吟献李舍人::施肩吾::肠结愁根酒不消，新惊白发长愁苗。主司傥许题名姓，笔下看成度海桥。
山中喜静和子见访::施肩吾::绝壁深溪无四邻，每逢猿鹤即相亲。小奴惊出垂藤下，山犬今朝吠一人。
春日题罗处士山舍::施肩吾::乱叠千峰掩翠微，高人爱此自忘机。春风若埽阶前地，便是山花带锦飞。
宿兰若::施肩吾::听钟投宿入孤烟，岩下病僧犹坐禅。独夜客心何处是，秋云影里一灯然。
题禅僧院::施肩吾::栖禅枝畔数花新，飞作琉璃池上尘。谷鸟自啼猿自叫，不能愁得定中人。
送绝粒僧::施肩吾::碧洞青萝不畏深，免将饥渴累禅心。
佳人览镜::施肩吾::每坐台前见玉容，今朝不与昨朝同。良人一夜出门宿，减却桃花一半红。
遇王山人::施肩吾::每欲寻君千万峰，岂知人世也相逢。一瓢遗却在何处，应挂天台最老松。
遇醉道士::施肩吾::霞帔寻常带酒眠，路傍疑是酒中仙。醉来不住人家宿，多向远山松月边。
送人归台州::施肩吾::莫驱归骑且徘徊，更遣离情四五杯。醉后不忧迷客路，遥看瀑布识天台。
赠施仙姑::施肩吾::缥缈吾家一女仙，冰容虽小不知年。有时频夜看明月，心在嫦娥几案边。
山院观花::施肩吾::初来唯见空树枝，今朝满院花如雪。门前为报诸少年，明日来迟不堪折。
经桃花夫人庙::施肩吾::谁能枉驾入荒榛，随例形相土木身。不及连山种桃树，花开犹得识夫人。
代农叟吟::施肩吾::且将一笑悦丰年，渐老那能日日眠。引客特来山地上，坐看秋水落红莲。
下第春游::施肩吾::羁情含蘖复含辛，泪眼看花只似尘。天遣春风领春色，不教分付与愁人。
送僧游越::施肩吾::麻衣年少雪为颜，却笑孤云未是闲。此去若逢花柳月，栖禅莫向苎萝山。
遇越州贺仲宣::施肩吾::君在镜湖西畔住，四明山下莫经春。门前几个采莲女，欲泊莲舟无主人。
江南积雨叹::施肩吾::人厌为霖水毁溪，床边生菌路成泥。雨师一日三回到，栋里闲云岂得栖。
云中道上作::施肩吾::羊马群中觅人道，雁门关外绝人家。昔时闻有云中郡，今日无云空见沙。
同诸隐者夜登四明山::施肩吾::半夜寻幽上四明，手攀松桂触云行。
戏郑申府::施肩吾::年少郑郎那解愁，春来闲卧酒家楼。胡姬若拟邀他宿，挂却金鞭系紫骝。
宿干越亭::施肩吾::琵琶洲上人行绝，干越亭中客思多。月满秋江山冷落，不知谁问夜如何。
少女词二首 一::施肩吾::娇羞不肯点新黄，踏过金钿出绣床。信物无端寄谁去，等闲裁破锦鸳鸯。
少女词二首 二::施肩吾::同心带里脱金钱，买取头花翠羽连。手执木兰犹未惯，今朝初上采菱船。
冬词::施肩吾::锦绣堆中卧初起，芙蓉面上粉犹残。台前也欲梳云髻，只怕盘龙手捻难。
昭君怨::施肩吾::马上徒劳别恨深，总缘如玉不输金。已知贱妾无归日，空荷君王有悔心。
赠仙子::施肩吾::欲令雪貌带红芳，更取金瓶泻玉浆。凤管鹤声来未足，懒眠秋月忆萧郎。
越溪怀古::施肩吾::忆昔西施人未求，浣纱曾向此溪头。一朝得侍君王侧，不见玉颜空水流。
秋夜山中赠别友人::施肩吾::何处邀君话别情，寒山木落月华清。莫愁今夜无诗思，已听秋猿第一声。
大堤新咏::施肩吾::行路少年知不知，襄阳全欠旧来时。宜城贾客载钱出，始觉大堤无女儿。
宿四明山::施肩吾::黎洲老人命余宿，杳然高顶浮云平。下视不知几千仞，欲晓不晓天鸡声。
禁中新柳::施肩吾::万条金线带春烟，深染青丝不直钱。又免生当离别地，宫鸦啼处禁门前。
酬张明府::施肩吾::潘令新诗忽寄来，分明绣段对花开。此时欲醉红楼里，正被歌人劝一杯。
安吉天宁寺闻磬::施肩吾::玉磬敲时清夜分，老龙吟断碧天云。邻房逢见广州客，曾向罗浮山里闻。
不赴拾遗召::费冠卿::君亲同是先王道，何如骨肉一处老。也知臣子合佐时，自古荣华谁可保。
闲居即事::费冠卿::生计唯将三尺僮，学他贤者隐墙东。照眠夜后多因月，扫地春来祗藉风。几处红旗驱战士，一园青草伴衰翁。子房仙去孔明死，更有何人解指踪。
酬范中丞见::费冠卿::花宫柳陌正从行，紫袂金鞍问姓名。战国方须礼干木，康时何必重侯嬴。捧将束帛山僮喜，传示银钩邑客惊。直为云泥相去远，一言知己杀身轻。
题中峰::费冠卿::中峰高拄泬寥天，上有茅庵与石泉。晴景猎人曾望见，青蓝色里一僧禅。
蒙召拜拾遗书情二首 一::费冠卿::拾遗帝侧知难得，官紧才微恐不胜。好是中朝绝亲友，九华山下诏来征。
蒙召拜拾遗书情二首 二::费冠卿::三千里外一微臣，二十年来任运身。今日忽蒙天子召，自惭惊动国中人。
代书问费征君九华亭::萧建::见说九华峰上寺，日宫犹在下方开。其中幽境客难到，请为诗中图画来。
献主文::刘虚白::二十年前此夜中，一般灯烛一般风。不知岁月能多少，犹著麻衣待至公。
句::刘虚白::知道醉乡无户税，任他荒却下丹田。
送刘禹锡郎中赴苏州 一::姚合::三十年来天下名，衔恩东守阖闾城。初经咸谷眠山驿，渐入梁园问水程。霁日满江寒浪静，春风遶郭白蘋生。虎丘野寺吴中少，谁伴吟诗月里行。
送刘禹锡郎中赴苏州 二::姚合::州城全是故吴宫，香径难寻古藓中。云水计程千里远，轩车送别九衢空。鹤声高下听无尽，潮色朝昏望不同。太守吟诗人自理，小斋闲卧白蘋风。
送崔约下第归扬州::姚合::满座诗人吟送酒，离城此会亦应稀。春风下第时称屈，秋卷呈亲自束归。日晚山花当马落，天阴水鸟傍船飞。江边道路多苔藓，尘土无由得上衣。
送僧 一::姚合::人间扰扰唯闲事，自见高人只有诗。寂寞嵩峰云外寺，常多梦里过斋时。
送僧 二::姚合::城中听得新经论，却过关东说向人。旧国门徒终日望，见时应是见真身。
送河中杨少府宴崔驸马宅::姚合::凤凰楼下醉醺醺，晚出东门蝉渐闻。不使乡人治驿路，却将家累宿山云。闲时采药随僧去，每月请钱共客分。县吏若非三载满，自知无计更寻君。
送文著上人游越::姚合::水石随缘岂计程，东吴相遇别西京。夜禅月下袈裟湿，晓上山巅锡杖鸣。念我为官应易老，羡师依佛学无生。越中多有前朝寺，处处铁钟石磬声。
送无可上人游越::姚合::清晨相访立门前，麻履方袍一少年。懒读经文求作佛，愿攻诗句觅升仙。芳春山影花连寺，独夜潮声月满船。今日送行偏惜别，共师文字有因缘。
送崔郎中赴常州::姚合::贵是鸰原在紫微，荣逢知己领黄扉。人间盛事今全得，江上政声复欲归。风起满城山果落，雨余穿宅水禽飞。昔年尝作毘陵客，石峭泉清天下稀。
送林使君赴邵州::姚合::诏书飞下五云间，才子分符不等闲。驿路算程多是水，州图管地少于山。江头斑竹寻应遍，洞里丹砂自采还。清净化人人自理，终朝无事更相关。
送别友人::姚合::独向山中觅紫芝，山人勾引住多时。摘花浸酒春愁尽，烧竹煎茶夜卧迟。泉落林梢多碎滴，松生石底足旁枝。明朝却欲归城市，问我来期总不知。
送饶州张使君::姚合::鄱阳胜事闻难比，千里连连是稻畦。山寺去时通水路，郡图开处是诗题。化行应免农人困，庭静惟多野鹤栖。饮罢春明门外别，萧条驿路夕阳低。
送盛秀才赴举::姚合::重重吴越浙江潮，刺史何门始得消。五字州人唯有此，四邻风景合相饶。橘村篱落香潜度，竹寺虚空翠自飘。君去九衢须说我，病成疏懒懒趋朝。
送僧贞实归杭州天竺::姚合::石桥寺里最清凉，闻说茆庵寄上方。林外猿声连院磬，月中潮色到禅床。他生念我身何在，此世唯师性亦忘。九陌相逢千里别，青山重叠树苍苍。
送源中丞赴新罗::姚合::赤墀赐对使殊方，官重霜台紫绶光。玉节在船清海怪，金函开诏拜夷王。云晴渐觉山川异，风便那知道路长。谁得似君将雨露，海东万里洒扶桑。
送陈倜赴江陵从事::姚合::荆州胜事众皆闻，幕下今朝又得君。才子何须藉科第，男儿终久要功勋。江村竹树多于草，山路尘埃半是云。新什定知饶景思，不应一向赋从军。
送贾岛及锺浑::姚合::日日攻诗亦自彊，年年供应在名场。春风驿路归何处，紫阁山边是草堂。
送独孤焕评事赴丰州::姚合::东门携酒送廷评，结束从军塞上行。深碛路移唯马觉，断蓬风起与雕平。烟生远戍侵云色，冰叠黄河长雪声。须凿燕然山上石，登科记里是闲名。
送张齐物主簿赴内乡::姚合::几年山下事仙翁，名在长生箓籍中。烧得药成须寄我，曾为主簿与君同。
别胡逸::姚合::记得春闱同席试，逡巡何啻十年余。今日相逢又相送，予乘五马子单车。
惜别::姚合::酒阑歌罢更迟留，携手思量凭翠楼。桃李容华犹叹月，风流才器亦悲秋。光阴不觉朝昏过，岐路无穷早晚休。似把剪刀裁别恨，两人分得一般愁。
欲别::姚合::山川重叠远茫茫，欲别先忧别恨长。红芍药花虽共醉，绿蘼芜影又分将。鸳鸯有路高低去，鸿雁南飞一两行。惆怅与君烟景迥，不知何日到潇湘。
寄酬卢侍御::姚合::诗新得意恣狂疏，挥手终朝力有余。今到诗家浑手战，欲题名字倩人书。
冬夜书事寄两省阁老::姚合::天寒渐觉雁声疏，新月微微玉漏初。海峤只宜今日去，故乡已过十年余。发稀岂易胜玄冕，眼暗应难写谏书。阁下群公尽高思，谁能携酒访贫居。
寄灵一律师::姚合::梵书钞律千余纸，净院焚香独受持。童子病来烟火绝，清泉漱口过斋时。
寄汴州令狐楚相公::姚合::汴水从今不复浑，秋风鼙鼓动城根。梁园台馆关东少，相府旌旗天下尊。诗好四方谁敢和，政成三郡自无冤。几时诏下归丹阙，还领千官入合门。
寄东都分司白宾客::姚合::阙下高眠过十旬，南宫印绶乞离身。诗中得意应千首，海内嫌官只一人。宾客分司真是隐，山泉遶宅岂辞贫。竹斋晚起多无事，唯到龙门寺里频。
寄陕州王司马::姚合::家寄秦城非本心，偶然头上有朝簪。自当台直无因醉，一别诗宗更懒吟。世事每将愁见扰，年光唯与老相侵。欲知居处堪长久，须向山中学煮金。
早春山居寄城中知己::姚合::阳和潜发荡寒阴，便使川原景象深。入户风泉声沥沥，当轩云岫影沈沈。残云带雨轻飘雪，嫩柳含烟小绽金。虽有眼前诗酒兴，邀游争得称闲心。
辞白宾客归后寄::姚合::千骑红旗不可攀，水头独立暮方还。家人怪我浑如病，尊酒休倾笔砚间。
寄右史李定言::姚合::才归龙尾含鸡舌，更立螭头运兔毫。阊阖欲开金漏尽，冕旒初坐御香高。
寄李干::姚合::寻常自怪诗无味，虽被人吟不喜闻。见说与君同一格，数篇到火却休焚。
寄主客刘郎中::姚合::汉朝共许贾生贤，迁谪还应是宿缘。仰德多时方会面，拜兄何暇更论年。嵩山晴色来城里，洛水寒光出岸边。清景早朝吟丽思，题诗应费益州笺。
寄王玄伯::姚合::夜归晓出满衣尘，转觉才名带累身。莫觅旧来终日醉，世间杯酒属闲人。
寄崔之仁山人::姚合::不得之仁消息久，秋来体色复何如。苦将杯酒判身病，狂作文章信手书。官职卑微从客笑，性灵闲野向钱疏。几时身计浑无事，拣取深山一处居。
赠王尊师::姚合::先生自说瀛洲路，多在青松白石间。海岸夜中常见日，仙宫深处却无山。犬随鹤去游诸洞，龙作人来问大还。今日偶闻尘外事，朝簪未掷复何颜。
赠丘郎中::姚合::绕篱栽杏种黄精，晓侍罏烟暮出城。万事将身求总易，学君难得是长生。
使两浙赠罗隐::姚合::平日时风好涕流，谗书虽盛一名休。寰区叹屈瞻天问，夷貊闻诗过海求。向夕便思青琐拜，近年寻伴赤松游。何当世祖从人望，早以公台命卓侯。
罢武功县将入城 一::姚合::乍抛衫笏觉身轻，依旧还称学道名。欲泥山僧分屋住，羞从野老借牛耕。妻儿尽怕为逋客，亲故相邀遣到城。无奈同官珍重意，几回临路却休行。
庄居即事::姚合::休看小字大书名，向日持经眼却明。时过无心求富贵，身闲不梦见公卿。因寻岳寺荤辛断，自到王城礼数生。斜月照床新睡觉，西风半夜鹤来声。
亲仁里居::姚合::三年赁舍亲仁里，寂寞何曾似在城。饮酒自缘防冷病，寻人多是为闲行。轩车无路通门巷，亲友因诗道姓名。自别青山归未得，羡君长听石泉声。
独居::姚合::深闭柴门长不出，功夫自课少闲时。翻音免问他人字，覆局何劳对手棋。生计如云无定所，穷愁似影每相随。到头归向青山是，尘路茫茫欲告谁。
将归山::姚合::野人惯去山中住，自到城来闷不胜。宫树蝉声多却乐，侯门月色少于灯。饥来唯拟重餐药，归去还应只别僧。闻道旧溪茆屋畔，春风新上数枝藤。
偶然书怀::姚合::十年通籍入金门，自愧名微枉搢绅。炼得丹砂疑不食，从兹白发日相亲。家山迢遰归无路，杯酒稀疏病到身。汉有冯唐唐有我，老为郎吏更何人。
偶题::姚合::年年九陌看春还，旧隐空劳梦寐间。迟日逍遥芸草长，圣朝清净谏臣闲。偶逢游客同倾酒，自有前驺耻见山。道侣书来相责诮，朝朝欲报作何颜。
迎春::姚合::半年留醉待花开，晓去迎春夜始回。风煖慢行寻曲水，天晴远望立高台。亦知无处将诗请，唯得终朝把酒催。今日柳条全弄色，游人相伴看春来。
赏春::姚合::闲人祗是爱春光，迎得春来喜欲狂。买酒怕迟教走马，看花嫌远自移床。娇莺语足方离树，戏蝶飞高始过墙。颠倒醉眠三数日，人间百事不思量。
别春::姚合::留春不得被春欺，春若无情遣泥谁。寂寞自疑生冷病，凄凉还似别亲知。随风未辨归何处，浇酒唯求住少时。一去近当三百日，从朝至夜是相思。
咏云::姚合::霭霭纷纷不可穷，戛笙歌处尽随龙。来依银汉一千里，归傍巫山十二峰。呈瑞每闻开丽色，避风仍见挂乔松。怜君翠染双蝉鬓，镜里朝朝近玉容。
咏雪::姚合::愁云残腊下阳台，混却乾坤六出开。与月交光呈瑞色，共花争艳傍寒梅。飞随郢客歌声远，散逐宫娥舞袖回。其那知音不相见，剡溪乘兴为君来。
对月::姚合::银轮玉兔向东流，莹净三更正好游。一片黑云何处起，皂罗笼却水精球。
咏盆池::姚合::浮萍重叠水团圆，客遶千遭屐齿痕。莫惊池里寻常满，一井清泉是上源。
天竺寺殿前立石::姚合::补天残片女娲抛，扑落禅门压地坳。霹雳划深龙旧攫，屈槃痕浅虎新抓。苔黏月眼风挑剔，尘结云头雨磕敲。秋至莫言长矻立，春来自有薜萝交。
题薛十二池亭::姚合::每日树边消一日，遶池行过又须行。异花多是非时有，好竹皆当要处生。斜立小桥看岛势，远移幽石作泉声。浮萍著岸风吹歇，水面无尘晚更清。
题田将军宅::姚合::焚香书院最风流，莎草缘墙绿藓秋。近砌别穿浇药井，临街新起看山楼。栖禽恋竹明犹在，闲客观花夜未休。好是暗移城里宅，清凉浑得似江头。
题崔驸马宅::姚合::心在林泉身在城，凤凰楼下得闲名。洞中见凿寻仙路，月里犹烧煮药铛。数树异花皆敕赐，并竿修竹自天生。诗人多说离君宅，不得青苔地上行。
题梁国公主池亭::姚合::平阳池馆枕秦川，门鏁南山一带烟。素柰花开西子面，绿榆枝种沈郎钱。装帘玳瑁随风落，庭岸䴔䴖趁煖眠。寂寞空余歌舞地，玉箫惊起凤归天。
题永城驿::姚合::秋赋春还计尽违，自知身是拙求知。惟思旷海无休日，却喜孤舟似去时。连浦一程兼汴宋，夹堤千柳杂唐隋。从来此恨皆前达，敢负吾君作楚词。
游天台上方::姚合::晓上上方高处立，路人羡我此时身。白云向我头上过，我更羡他云路人。
晓望华清宫::姚合::晓看楼殿更鲜明，遥隔朱栏见鹿行。武帝自知身不死，教修玉殿号长生。
晦日宴刘值录事宅::姚合::花落莺飞深院静，满堂宾客尽诗人。城中杯酒家家有，唯是君家酒送春。
同诸公会太府韩卿宅::姚合::九寺名卿才思雄，邀欢笔下与杯中。六街鼓绝尘埃息，四座筵开语笑同。焰焰兰缸明狭室，丁丁玉漏发深宫。即听鸡唱天门晓，吏事相牵西复东。
乞新茶::姚合::嫩绿微黄碧涧春，采时闻道断荤辛。不将钱买将诗乞，借问山翁有几人。
杭州官舍偶书::姚合::钱塘刺史谩题诗，贫褊无恩懦少威。春尽酒杯花影在，潮回画槛水声微。闲吟山际邀僧上，暮入林中看鹤归。无术理人人自理，朝朝渐觉簿书稀。
和东都令狐留守相公::姚合::除官东守洛阳宫，恩比藩方任更雄。拜表出时传七刻，排班衙日有三公。旌旗严重临关外，庭宇清深接禁中。三十六峰诗酒思，朝朝闲望与谁同。
和高谏议蒙兼宾客时入翰苑::姚合::兼秩恩归第一流，时寻仙路向瀛洲。钟声迢递银河晓，林色葱笼玉露秋。紫殿讲筵邻御座，青宫宾榻入龙楼。从来共结归山侣，今日多应独自休。
和卢给事酬裴员外::姚合::南山雪色彻皇州，钟鼓声交晓气浮。鸳鹭簪裾上龙尾，蓬莱宫殿压鳌头。夕郎夜直吟仙掖，天乐和声下禁楼。赠荅诗成才思敌，病夫欲和几朝愁。
和秘书崔少监春日游青龙寺僧院::姚合::官清书府足闲时，晓起攀花折柳枝。九陌城中寻不尽，千峰寺里看相宜。高人酒味多和药，自古风光只属诗。见说往来多静者，未知前日更逢谁。
和李绅助教不赴看花::姚合::笑辞聘礼深坊住，门馆长闲似退居。太学官资清品秩，高人公事说经书。年华未是登朝晚，春色何因向酒疏。且看牡丹吟丽句，不知此外复何如。
和李十二舍人裴四二舍人两阁老酬白少傅见寄::姚合::罢草王言星岁久，嵩高山色日相亲。萧条雨夜吟连晓，撩乱花时看尽春。此世逍遥应独得，古来闲散有谁邻。林中长老呼居士，天下书生仰达人。酒挈数瓶杯亦阔，诗成千首语皆新。纶闱并命诚宜贺，不念衰年寄上频。
和刘禹锡主客冬初拜表怀上都故人::姚合::九陌喧喧骑吏催，百官拜表禁城开。林疏晓日明红叶，尘静寒霜覆绿苔。玉佩声微班始定，金函光动按初来。此时共想朝天客，谢食方从阁里回。
和前吏部韩侍郎夜泛南溪::姚合::辞得官来疾渐平，世间难有此高情。新秋月满南溪里，引客乘船处处行。
和王郎中题华州李中丞厅::姚合::莲华峰下郡斋前，遶砌穿池贮瀑泉。君到亦应闲不得，主人草圣复诗仙。
和令狐六员外直夜即事寄上相公::姚合::霜台同处轩窗接，粉署先登语笑疏。皓月满帘听玉漏，紫泥盈手发天书。吟诗清美招闲客，对酒逍遥卧直庐。荣贵人间难有比，相公离此十年余。
和李十二舍人直日放朝对雪::姚合::今朝街鼓何人听，朝客开门对雪眠。岂比直庐丹禁里，九重天近色弥鲜。
酬礼部李员外见寄::姚合::本求仙郡是闲居，岂向郎官更有书。溪石谁思玉匠爱，烟鸿愿与弋人疏。自来江上眠方稳，旧在城中病悉除。唯见君诗难便舍，寒宵吟到晓更初。
酬令狐郎中见寄::姚合::昨是儿童今是翁，人间日月急如风。常闻欲向沧江去，除我无人与子同。
酬薛奉礼见赠之作::姚合::栖栖沧海一耕人，诏遣江边作使君。山顶雨余青到地，涛头风起白连云。诗成客见书墙和，药熟僧来就鼎分。珍重来章相借分，芳名未识已曾闻。
酬卢汀谏议::姚合::粟如流水帛如山，依念仓边语笑间。篇什纵横文案少，亲朋撩乱吏人闲。杯觞引满从衣湿，墙壁书多任手顽。遥贺来年二三月，彩衣先辈过春关。
牧杭州谢李太尉德裕::姚合::皇恩特许拜杭坛，欲谢旌旄去就难。偷拟白头瞻画戟，四神俱散发毛寒。
杏园宴上谢座主::姚合::得陪桃李植芳丛，别感生成太昊功。今日无言春雨后，似含冷涕谢东风。
谢韬光上人::姚合::上方清净无因住，唯愿他生得住持。
夜期友生不至::姚合::忍寒停酒待君来，酒作凌凘火作灰。半夜出门重立望，月明先自下高台。
过友人山庄::姚合::蕙带缠腰复野蔬，一庄水竹数房书。举头忽见南山雪，便说休官相近居。
奉和前司封苏郎中喜严常侍萧给事见访惊斑鬓之什::姚合::遶鬓沧浪有几茎，珥貂相问夕郎惊。祗应为酒微微变，不是因年渐渐生。东观诗成号良史，中台官罢揖高名。即提彩笔裁天诏，谁得吟诗自在行。
咏南池嘉莲::姚合::芙蓉池里叶田田，一本双花出碧泉。浓淡共妍香各散，东西分艳蒂相连。自知政术无他异，纵是祯祥亦偶然。四野人闻皆尽喜，争来入郭看嘉莲。
采松花::姚合::拟服松花无处学，嵩阳道士忽相教。今朝试上高枝采，不觉倾翻仙鹤巢。
杨柳枝词五首 一::姚合::黄金丝挂粉墙头，动似颠狂静似愁。游客见时心自醉，无因得见谢家楼。
杨柳枝词五首 二::姚合::叶叶如眉翠色浓，黄莺偏恋语从容。桥边陌上无人识，雨湿烟和思万重。
杨柳枝词五首 三::姚合::江上东西离别饶，旧条折尽折新条。亦知春色人将去，犹胜狂风取次飘。
杨柳枝词五首 四::姚合::二月杨花触处飞，悠悠漠漠自东西。谢家咏雪徒相比，吹落庭前便作泥。
杨柳枝词五首 五::姚合::江亭杨柳折还垂，月照深黄几树丝。见说隋堤枯已尽，年年行客怪春迟。
闻新蝉寄李余::姚合::往年六月蝉应到，每到闻时骨欲惊。今日槐花还似发，却愁听尽更无声。
咏莺::姚合::春来深谷雪方消，莺别寒林傍翠条。到处为怜烟景好，隔帘多爱语声娇。不同蜀魄啼残月，唯逐天鸡啭诘朝。少妇听时思旧曲，玉楼从此动云韶。
咏镜::姚合::铸为明镜绝尘埃，翡翠窗前挂玉台。绣带共寻龙口出，菱花争向匣中开。孤光常见鸾踪在，分处还因鹊影回。好是照身宜谢女，嫦娥飞向玉宫来。
南龙兴寺残雪::白居易::南龙兴寺春晴后，缓步徐吟绕四廊。老趁风花应不称，闲寻松雪正相当。吏人引从多乘轝，宾客逢迎少下堂。不拟人间更求事，些些疏懒亦何妨。
天宫阁早春::白居易::天宫高阁上何频，每上令人耳目新。前日晚登缘看雪，今朝晴望为迎春。林莺何处吟筝柱，墙柳谁家晒麹尘。可惜三川虚作主，风光不属白头人。
履道居三首 一::白居易::莫嫌地窄林亭小，莫厌贫家活计微。大有高门鏁宽宅，主人到老不曾归。
履道居三首 二::白居易::东里素帷犹未彻，南邻丹旐又新悬。衡门蜗舍自惭愧，收得身来已五年。
履道居三首 三::白居易::世事平分众所知，何尝苦乐不相随。唯余耽酒狂歌客，只有乐时无苦时。
赠晦叔忆梦得::白居易::自别崔公四五秋，因何临老转风流。归来不说秦中事，歇定唯谋洛下游。酒面浮花应是喜，歌眉敛黛不关愁。得君更有无厌意，犹恨尊前欠老刘。
睡觉::白居易::星河耿耿漏绵绵，月暗灯微欲曙天。转枕频伸书帐下，披裘箕踞火炉前。老眠早觉常残夜，病力先衰不待年。五欲已销诸念息，世间无境可勾牵。
秋日与张宾客舒著作同游龙门醉中狂歌凡二百三十八字::白居易::秋天高高秋光清，秋风袅袅秋虫鸣。嵩峰余霞锦绮卷，伊水细浪鳞甲生。洛阳闲客知无数，少出游山多在城。商岭老人自追逐，蓬丘逸士相逢迎。南出鼎门十八里，庄店逦迤桥道平。不寒不热好时节，鞍马稳快衣衫轻。并辔踟蹰下西岸，扣舷容与绕中汀。开怀旷达无所系，触目胜绝不可名。荷衰欲黄荇犹绿，鱼乐自跃鸥不惊。翠藻蔓长孔雀尾，彩船橹急寒雁声。家酝一壶白玉液，野花数把黄金英。昼游四看西日暮，夜话三及东方明。暂停杯觞辍吟咏，我有狂言君试听。丈夫一生有二志，兼济独善难得幷。不能救疗生民病，即须先濯尘土缨。况吾头白眼已暗，终日戚促何所成。不如展眉开口笑，龙门醉卧香山行。
闲吟::白居易::贫穷汲汲求衣食，富贵营营役心力。人生不富即贫穷，光阴易过闲难得。我今幸在穷富间，虽在朝廷不入山。看雪寻花玩风月，洛阳城里七年闲。
池上作::白居易::西溪风生竹森森，南潭萍开水沈沈。丛翠万竿湘岸色，空碧一泊松江心。浦派萦回误远近，桥岛向背迷窥临。澄澜方丈若万顷，倒影咫尺如千寻。泛然独游邈然坐，坐念行心思古今。菟裘不闻有泉沼，西河亦恐无云林。岂如白翁退老地，树高竹密池塘深。华亭双鹤白矫矫，太湖四石青岑岑。眼前尽日更无客，膝上此时唯有琴。洛阳冠盖自相索，谁肯来此同抽簪。
诏下::白居易::昨日诏下去罪人，今日诏下得贤臣。进退者谁非我事，世间宠辱常纷纷。我心与世两相忘，时事虽闻如不闻。但喜今年饱饭吃，洛阳禾稼如秋云。更倾一尊歌一曲，不独忘世兼忘身。
咏史::白居易::秦磨利刀斩李斯，齐烧沸鼎烹郦其。可怜黄绮入商洛，闲卧白云歌紫芝。彼为葅醢机上尽，此为鸾皇天外飞。去者逍遥来者死，乃知祸福非天为。
哭师皋::白居易::南康丹旐引魂回，洛阳篮舁送葬来。北邙原边尹村畔，月苦烟愁夜过半。妻孥兄弟号一声，十二人肠一时断。往者何人送者谁，乐天哭别师皋时。平生分义向人尽，今日哀冤唯我知。我知何益徒垂泪，篮轝回竿马回辔。何日重闻扫市歌，谁家收得琵琶伎。萧萧风树白杨影，苍苍露草青蒿气。更就坟前哭一声，与君此别终天地。
偶以拙诗数首寄呈裴少尹侍郎蒙以盛制四篇一时酬和重投长句美而谢之::白居易::投君之文甚荒芜，数篇价直一束刍。报我之章何璀璨，累累四贯骊龙珠。毛诗三百篇后得，文选六十卷中无。一麋丽龟绝报赛，五鹿连柱难支梧。高兴独因秋日尽，清吟多与好风俱。银钩金错两殊重，宜上屏风张座隅。
戏招诸客::白居易::黄醅绿醑迎冬熟，绛帐红炉逐夜开。谁道洛中多逸客，不将书唤不曾来。
十二月二十三日作兼呈晦叔::白居易::案头历日虽未尽，向后唯残六七行。床下酒瓶虽不满，犹应醉得两三场。病身不许依年老，拙宦虚教逐日忙。闻健偷闲且勤饮，一杯之外莫思量。
酬舒三员外见赠长句::白居易::自请假来多少日，五旬光景似须臾。已判到老为狂客，不分当春作病夫。杨柳花飘新白雪，樱桃子缀小红珠。头风不敢多多饮，能酌三分相劝无。
将归一绝::白居易::欲去公门返野扉，预思泉竹已依依。更怜家酝迎春熟，一瓮醍醐待我归。
睡觉偶吟::白居易::官初罢后归来夜，天欲明前睡觉时。起坐思量更无事，身心安乐复谁知。
问支琴石::白居易::疑因星陨空中落，叹被泥埋涧底沈。天上定应胜地上，支机未必及支琴。提携拂拭知恩否，虽不能言合有心。
感旧诗卷::白居易::夜深吟罢一长吁，老泪灯前湿白须。二十年前旧诗卷，十人酬和九人无。
酬李二十侍郎::白居易::笋老兰长花渐稀，衰翁相对惜芳菲。残莺著雨慵休啭，落絮无风凝不飞。行掇木芽供野食，坐牵萝蔓挂朝衣。十年分手今同醉，醉未如泥莫道归。
和梦得::白居易::纶阁沈沈无宠命，苏台籍籍有能声。岂唯不得清文力，但恐空传冗吏名。郎署回翔何水部，江湖留滞谢宣城。所嗟非独君如此，自古才难共命争。
赠草堂宗密上人::白居易::吾师道与佛相应，念念无为法法能。口藏宣传十二部，心台照耀百千灯。尽离文字非中道，长住虚空是小乘。少有人知菩萨行，世间只是重高僧。
赠皇甫六张十五李二十三宾客::白居易::昨日三川新罢守，今年四皓尽分司。幸陪散秩闲居日，好是登山临水时。家未苦贫常酝酒，身虽衰病尚吟诗。龙门泉石香山月，早晚同游报一期。
凉风叹::白居易::昨夜凉风又飒然，萤飘叶坠卧床前。逢秋莫叹须知分，已过潘安三十年。
送考功崔郎中赴阙::白居易::称意新官又少年，秋凉身健好朝天。青云上了无多路，却要徐驱稳着鞭。
闻歌者唱微之诗::白居易::新诗绝笔声名歇，旧卷生尘箧笥深。时向歌中闻一句，未容倾耳已伤心。
醉送李二十常侍赴镇浙东::白居易::靖安客舍花枝下，共脱青衫典浊醪。今日洛桥还醉别，金杯翻污麒麟袍。喧阗夙驾君脂辖，酩酊离筵我藉糟。好去商山紫芝伴，珊瑚鞭动马头高。
醉别程秀才::白居易::五度龙门点额回，却缘多艺复多才。贫泥客路黏难出，愁锁乡心掣不开。何必更游京国去，不如且入醉乡来。吴弦楚调潇湘弄，为我殷勤送一杯。
自咏::白居易::白衣居士紫芝仙，半醉行歌半坐禅。今日维摩兼饮酒，当时绮季不请钱。等闲池上留宾客，随事灯前有管弦。但问此身销得否，分司气味不论年。
衰荷::白居易::白露凋花花不残，凉风吹叶叶初干。无人解爱萧条境，更绕衰藂一匝看。
池上送考功崔郎中兼别房窦二妓::白居易::文昌列宿征还日，洛浦行云放散时。鹓鹭上天花逐水，无因再会白家池。
自问::白居易::依仁台废悲风晚，履信池荒宿草春。自问老身骑马出，洛阳城里觅何人。
送陈许高仆射赴镇::白居易::敦诗说礼中军师，重士轻财大丈夫。常与师徒同苦乐，不教亲故隔荣枯。花钿坐绕黄金印，丝管行随白玉壶。商皓老狂唯爱醉，时时能寄酒钱无。
同诸客题于家公主旧宅::白居易::平阳旧宅少人游，应是游人到即愁。布谷鸟啼桃李院，络丝虫怨凤皇楼。台倾滑石犹残砌，帘断珍珠不满钩。闻道至今萧史在，髭须雪白向明州。
秋夜听高调凉州::白居易::楼上金风声渐紧，月中银字韵初调。促张弦柱吹高管，一曲凉州入泬寥。
香山寺二绝 一::白居易::空山寂静老夫闲，伴鸟随云往复还。家酝满瓶书满架，半移生计入香山。
香山寺二绝 二::白居易::爱风岩上攀松盖，恋月潭边坐石棱。且共云泉结缘境，他生当作此山僧。
送舒著作重授省郎赴阙::白居易::三岁相依在洛都，游花宴月饱欢娱。惜别笙歌多怨咽，愿留轩盖少踟蹰。剑磨光彩依前出，鹏举风云逐后驱。从此求闲应不得，更能重醉白家无。
喜刘苏州恩赐金紫遥[想]贺宴以诗庆之::白居易::海内姑苏太守贤，恩加章绶岂徒然。贺宾喜色欺杯酒，醉妓欢声遏管弦。鱼珮葺鳞光照地，鹘衔瑞带势冲天。莫嫌鬓上些些白，金紫由来称长年。
早春忆苏州寄梦得::白居易::吴苑四时风景好，就中偏好是春天。霞光曙后殷于火，水色晴来嫩似烟。士女笙歌宜月下，使君金紫称花前。诚知欢乐堪留恋，其奈离乡已四年。
负春::白居易::病来道士教调气，老去山僧劝坐禅。孤负春风杨柳曲，去年断酒到今年。
池上闲吟二首 一::白居易::高卧闲行自在身，池边六见柳条新。幸逢尧舜无为日，得作羲皇向上人。四皓再除犹且健，三州罢守未全贫。莫愁客到无供给，家酝香浓野菜春。
池上闲吟二首 二::白居易::非庄非宅非兰若，竹树池亭十亩余。非道非僧非俗吏，褐裘乌帽闭门居。梦游信意宁殊蝶，心乐身闲便是鱼。虽未定知生与死，其间胜负两何如。
早春招张宾客::白居易::久雨初晴天气新，风烟草树尽欣欣。虽当冷落衰残日，还有阳和暖活身。池色溶溶蓝染水，花光焰焰火烧春。商山老伴相收拾，不用随他年少人。
春池上戏赠李郎中::白居易::满池春水何人爱，唯我回看指似君。直似挼蓝新汁色，与君南宅染罗裙。
家酿新熟每尝辄醉妻侄等劝令少饮因成长句以谕之::白居易::君应怪我朝朝饮，不说向君君不知。身上幸无疼痛处，瓮头正是撇尝时。刘妻劝谏夫休醉，王侄分疏叔不痴。六十三翁头雪白，假如醒黠欲何为。
题令狐家木兰花::白居易::腻如玉指涂朱粉，光似金刀剪紫霞。从此时时春梦里，应添一树女郎花。
拜表回闲游::白居易::玉珮金章紫花绶，纻衫藤带白纶巾。晨兴拜表称朝士，晚出游山作野人。达磨传心令息念，玄元留意遣同尘。八关净戒斋销日，一曲狂歌醉送春。酒肆法堂方丈室，其间岂是两般身。
晚春闲居杨工部寄诗杨常州寄茶同到因以长句荅之::白居易::宿酲寂寞眠初起，春意阑珊日又斜。劝我加餐因早笋，恨人休醉是残花。闷吟工部新来句，渴饮毗陵远到茶。兄弟东西官职冷，门前车马向谁家。
玉泉寺南三里涧下多深红踯躅繁艳殊常感惜题诗以示游者::白居易::玉泉南涧花奇怪，不似花丛似火堆。今日多情唯我到，每年无故为谁开。宁辞辛苦行三里，更与留连饮两杯。犹有一般辜负事，不将歌舞管弦来。
早服云母散::白居易::晓服云英漱井华，寥然身若在烟霞。药销日晏三匙饭，酒渴春深一椀茶。每夜坐禅观水月，有时行醉玩风花。净名事理人难解，身不出家心出家。
三月晦日晚闻鸟声::白居易::晚来林鸟语殷勤，似惜风光说向人。遣脱破袍劳报煖，催沽美酒敢辞贫。声声劝醉应须醉，一岁唯残半日春。
侍中晋公欲到东洛先蒙书问期宿龙门思往感今辄献长句::白居易::昔蒙兴化池头送，今许龙门潭上期。聚散但惭长见念，荣枯安敢道相思。功成名遂来虽久，云卧山游去未迟。闻说风情筋力在，只如初破蔡州时。
奉和晋公侍中蒙除留守行及洛师感悦发中斐然成咏之作::白居易::鸾凤翺翔在寥廓，貂蝉萧洒出埃尘。致成尧舜升平代，收得夔龙强健身。抛掷功名还史册，分张欢乐与交亲。商山老皓虽休去，终是留侯门下人。
送刘五司马赴任硖州兼寄崔使君::白居易::位下才高多怨天，刘兄道胜独恬然。贫于扬子两三倍，老过荣公六七年。笔砚莫抛留压案，箪瓢从陋也销钱。郡丞自合当优礼，何况夷陵太守贤。
菩提寺上方晚眺::白居易::楼阁高低树浅深，山光水色暝沈沈。嵩烟半卷青绡幕，伊浪平铺绿绮衾。飞鸟灭时宜极目，远风来处好开襟。谁知不离簪缨内，长得逍遥自在心。
杨柳枝词八首 一::白居易::六幺水调家家唱，白雪梅花处处吹。古歌旧曲君休听，听取新翻杨柳枝。
杨柳枝词八首 二::白居易::陶令门前四五树，亚夫营里百千条。何似东都正二月，黄金枝映洛阳桥。
杨柳枝词八首 三::白居易::依依袅袅复青青，句引春风无限情。白雪花繁空扑地，绿丝条弱不胜莺。
杨柳枝词八首 四::白居易::红板江桥青酒旗，馆娃宫暖日斜时。可怜雨歇东风定，万树千条各自垂。
杨柳枝词八首 五::白居易::苏州杨柳任君夸，更有钱唐胜馆娃。若解多情寻小小，绿杨深处是苏家。
杨柳枝词八首 六::白居易::苏家小女旧知名，杨柳风前别有情。剥条盘作银环样，卷叶吹为玉笛声。
杨柳枝词八首 七::白居易::叶含浓露如啼眼，枝袅轻风似舞腰。小树不禁攀折苦，乞君留取两三条。
杨柳枝词八首 八::白居易::人言柳叶似愁眉，更有愁肠似柳丝。柳丝挽断肠牵断，彼此应无续得期。
读老子::白居易::言者不如知者默，此语吾闻于老君。若道老君是知者，缘何自著五千文。
读庄子::白居易::庄生齐物同归一，我道同中有不同。遂性逍遥虽一致，莺凰终挍胜蛇虫。
读禅经::白居易::须知诸相皆非相，若住无余却有余。言下忘言一时了，梦中说梦两重虚。空花岂得兼求果，阳焰如何更觅鱼。摄动是禅禅是动，不禅不动即如如。
感兴二首 一::白居易::吉凶祸福有来由，但要深知不要忧。只见火光烧润屋，不闻风浪覆虚舟。名为公器无多取，利是身灾合少求。虽异匏瓜难不食，大都食足早宜休。
感兴二首 二::白居易::鱼能深入宁忧钓，鸟解高飞岂触罗。热处先争炙手去，悔时其奈噬脐何。尊前诱得猩猩血，幕上偷安燕燕窠。我有一言君记取，世间自取苦人多。
问鹤::白居易::乌鸢争食雀争窠，独立池边风雪多。尽日蹋冰翘一足，不鸣不动意如何。
代鹤荅::白居易::鹰爪攫鸡鸡肋折，鹘拳蹴雁雁头垂。何如敛翅水边立，飞上云松栖稳枝。
闲卧有所思二首 一::白居易::向夕搴帘卧枕琴，微凉入户起开襟。偶因明月清风夜，忽想迁臣逐客心。何处投荒初恐惧，谁人绕泽正悲吟。始知洛下分司坐，一日安闲直万金。
闲卧有所思二首 二::白居易::权门要路是身灾，散地闲居少祸胎。今日怜君岭南去，当时笑我洛中来。虫全性命缘无毒，木尽天年为不才。大抵吉凶多自致，李斯一去二疏回。
诗酒琴人例多薄命予酷好三事雅当此科而所得已多为幸斯甚偶成狂咏聊写愧怀::白居易::爱琴爱酒爱诗客，多贱多穷多苦辛。中散步兵终不贵，孟郊张籍过于贫。一之已叹关于命，三者何堪并在身。只合飘零随草木，谁教凌厉出风尘。荣名厚禄二千石，乐饮闲游三十春。何得无厌时咄咄，犹言薄命不如人。
寄明州于驸马使君三绝句 一::白居易::有花有酒有笙歌，其奈难逢亲故何。近海饶风春足雨，白须太守闷时多。
寄明州于驸马使君三绝句 二::白居易::平阳音乐随都尉，留滞三年在浙东。吴越声邪无法用，莫教偷入管弦中。
寄明州于驸马使君三绝句 三::白居易::何郎小妓歌喉好，严老呼为一串珠。海味腥咸损声气，听看犹得断肠无。
春早秋初因时即事兼寄浙东李侍郎::白居易::春早秋初昼夜长，可怜天气好年光。和风细动帘帷暖，清露微凝枕簟凉。窗下晓眠初减被，池边晚坐乍移床。闲从蕙草侵堦绿，静任槐花满地黄。理曲管弦闻后院，熨衣灯火映深房。四时新景何人别，遥忆多情李侍郎。
哭崔二十四常侍::白居易::貂冠初别九重门，马鬣新封四尺坟。薤露歌词非白雪，旌铭官爵是浮云。伯伦每置随身锸，元亮先为自祭文。莫道高风无继者，一千年内有崔君。
送兖州崔大夫驸马赴镇::白居易::戚里夸为贤驸马，儒家认作好诗人。鲁侯不得辜风景，沂水年年有暮春。
少年问::白居易::少年怪我问如何，何事朝朝醉复歌。号作乐天应不错，忧愁时少乐时多。
问少年::白居易::千首诗堆青玉案，十分酒写白金盂。回头却问诸年少，作个狂夫得了无。
代琵琶弟子谢女师曹供奉寄新调弄谱::白居易::琵琶师在九重城，忽得书来喜且惊。一纸展看非旧谱，四弦翻出是新声。蕤宾掩抑娇多怨，散水玲珑峭更清。珠颗泪霑金捍拨，红妆弟子不胜情。
代林园戏赠::白居易::南院今秋游宴少，西坊近日往来频。假如宰相池亭好，作客何如作主人。
戏荅林园::白居易::岂独西坊来往频，偷闲处处作游人。衡门虽是栖迟地，不可终朝鏁老身。
重戏赠::白居易::集贤池馆从他盛，履道林亭勿自轻。往往归来嫌窄小，年年为主莫无情。
重戏荅::白居易::小水低亭自可亲，大池高馆不关身。林园莫妒裴家好，憎故怜新岂是人。
早秋登天宫寺阁赠诸客::白居易::天宫阁上醉萧辰，丝管闲听酒慢巡。为向凉风清景道，今朝属我两三人。
晓上天津桥闲望偶逢卢郎中张员外携酒同倾::白居易::上阳宫里晓钟后，天津桥头残月前。空阔境疑非下界，飘飖身似在寥天。星河隐映初生日，楼阁葱茏半出烟。此处相逢倾一盏，始知地上有神仙。
八月十五日夜同诸客玩月::白居易::月好共传唯此夜，境闲皆道是东都。嵩山表里千重雪，洛水高低两颗珠。清景难逢宜爱惜，白头相劝强欢娱。诚知亦有来年会，保得晴明强健无。
醉游平泉::白居易::狂歌箕踞酒尊前，眼不看人面向天。洛客最闲唯有我，一年四度到平泉。
酬皇甫郎中对新菊花见忆::白居易::爱菊高人吟逸韵，悲秋病客感衰怀。黄花助兴方携酒，红叶添愁正满堦。居士荤腥今已断，仙郎杯杓为谁排。愧君相忆东篱下，拟废重阳一日斋。
夜宴醉后留献裴侍中::白居易::九烛台前十二姝，主人留醉任欢娱。翩翻舞袖双飞蝶，宛转歌声一索珠。坐久欲醒还酩酊，夜深初散又踟蹰。南山宾客东山妓，此会人间曾有无。
和韦庶子远坊赴宴未夜先归之作兼呈裴员外::白居易::促席留欢日未曛，远坊归思已纷纷。无妨按辔行乘月，何必逃杯走似云。银烛忍抛杨柳曲，金鞍潜送石榴裙。到时常晚归时早，笑乐三分校一分。
集贤池荅侍中问::白居易::主人晚入皇城宿，问客裴回何所须。池月幸闲无用处，今宵能借客游无。
送宗实上人游江南::白居易::忽辞洛下缘何事，拟向江南住几时。每过渡头应问法，无妨菩萨是船师。
和同州杨侍郎夸柘枝见寄::白居易::细吟冯翊使君诗，忆作余杭太守时。君有一般输我事，柘枝看校十年迟。
送姚杭州赴任因思旧游二首 一::白居易::与君细话杭州事，为我留心莫等闲。闾里固宜勤抚恤，楼台亦要数跻攀。笙歌缥缈虚空里，风月依稀梦想间。且喜诗人重管领，遥飞一盏贺江山。
送姚杭州赴任因思旧游二首 二::白居易::渺渺钱唐路几千，想君到后事依然。静逢竺寺猿偷橘，闲看苏家女采莲。故妓数人凭问询，新诗两首倩留传。舍人虽健无多兴，老挍当时八九年。
冬日平泉路晚归::白居易::山路难行日易斜，烟村霜树欲栖鸦。夜归不到应闲事，热饮三杯即是家。
利仁北街作::白居易::草色斑斑春雨晴，利仁坊北面西行。踟蹰立马缘何事，认得张家歌吹声。
洛阳堰闲行::白居易::洛阳堰上新晴日，长夏门前欲暮春。遇酒即沽逢树歇，七年此地作闲人。
过永宁::白居易::村杏野桃繁似雪，行人不醉为谁开。赖逢山县卢明府，引我花前劝一杯。
往年稠桑曾丧白马题诗厅壁今来尚存又复感怀更题绝句::白居易::路傍埋骨蒿草合，壁上题诗尘藓生。马死七年犹怅望，自知无乃太多情。
罗敷水::白居易::野店东头花落处，一条流水号罗敷。芳魂艳骨知何处，春草茫茫墓亦无。
和刘汝州酬侍中见寄长句因书集贤坊胜事戏而问之::白居易::洛川汝海封畿接，履道集贤来往频。一复时程虽不远，百余步地更相亲。朱门陪宴多投辖，青眼留欢任吐茵。闻道郡斋还有酒，花前月下对何人。
五月斋戒罢宴彻乐闻韦宾客皇甫郎中饮会亦稀又知欲携酒馔出斋先以长句呈谢::白居易::妓房匣镜满红埃，酒库封瓶生绿苔。居士尔时缘护戒，车公何事亦停杯。散斋香火今朝散，开素盘筵后日开。随意往还君莫怪，坐禅僧去饮徒来。
偶吟::白居易::好官病免曾三度，散地归休已七年。老自退闲非世弃，贫蒙强健是天怜。韦荆南去留春服，王侍中来乞酒钱。便得一年生计足，与君美食复甘眠。
池上即事::白居易::移床避日依松竹，解带当风挂薜萝。钿砌池心绿蘋合，粉开花面白莲多。久阴新霁宜丝管，苦热初凉入绮罗。家酝瓶空人客绝，今宵争奈月明何。
谕亲友::白居易::适情处处皆安乐，大抵园林胜市朝。烦闹荣华犹易过，优闲福禄更难销。自怜老大宜疏散，却被交亲叹寂寥。终日相逢不相见，两心相去一何遥。
龙门送别皇甫泽州赴任韦山人南游::白居易::隼旟归洛知何日，鹤驾还嵩莫过春。惆怅香山云水冷，明朝便是独游人。
刘苏州寄酿酒糯米李浙东寄杨柳枝舞衫偶因尝酒试衫辄成长句寄谢之::白居易::柳枝谩蹋试双袖，桑落初香尝一杯。金屑醅浓吴米酿，银泥衫稳越娃裁。舞时已觉愁眉展，醉后仍教笑口开。惭愧故人怜寂寞，三千里外寄欢来。
寄杨六侍郎::白居易::西户最荣君好去，左冯虽稳我慵来。秋风一箸鲈鱼鲙，张翰摇头唤不回。
韦七自太子宾客再除秘书监以长句贺而饯之::白居易::离筵莫怆且同欢，共贺新恩拜旧官。屈就商山伴麋鹿，好归芸阁狎鹓鸾。落星石上苍苔古，画鹤厅前白露寒。老监姓名应在壁，相思试为拂尘看。
九年十一月二十一日感事而作::白居易::祸福茫茫不可期，大都早退似先知。当君白首同归日，是我青山独往时。顾索素琴应不暇，忆牵黄犬定难追。麒麟作脯龙为醢，何似泥中曳尾龟。
即事重题::白居易::重裘暖帽宽毡履，小阁低窗深地炉。身稳心安眠未起，西京朝士得知无。
将归渭村先寄舍弟::白居易::一年年觉此身衰，一日日知前事非。咏月嘲风先要减，登山临水亦宜稀。子平嫁娶贫中毕，元亮田园醉里归。为报阿连寒食下，与吾酿酒扫柴扉。
咏怀::白居易::随缘逐处便安闲，不入朝廷不住山。心似虚舟浮水上，身同宿鸟寄林间。尚平婚嫁了无累，冯翊符章封却还。处分贫家残活计，匹如身后莫相关。
从同州刺史改授太子少傅分司::白居易::承华东署三分务，履道西池七过春。歌酒优游聊卒岁，园林萧洒可终身。留侯爵秩诚虚贵，疏受生涯未苦贫。月俸百千官二品，朝廷雇我作闲人。
裴令公席上赠别梦得::白居易::年老官高多别离，转难相见转相思。雪销酒尽梁王起，便是邹枚分散时。
又题一绝::白居易::貌随年老欲何如，兴遇春牵尚有余。遥见人家花便入，不论贵贱与亲疏。
家园三绝 一::白居易::沧浪峡水子陵滩，路远江深欲去难。何似家池通小院，卧房阶下插鱼竿。
家园三绝 二::白居易::篱下先生时得醉，瓮间吏部暂偷闲。何如家酝双鱼榼，雪夜花时长在前。
家园三绝 三::白居易::鸳鸯怕捉竟难亲，鹦鹉虽笼不着人。何似家禽双白鹤，闲行一步亦随身。
老来生计::白居易::老来生计君看取，白日游行夜醉吟。陶令有田唯种黍，邓家无子不留金。人间荣耀因缘浅，林下幽闲气味深。烦虑渐消虚白长，一年心胜一年心。
叹春风兼赠李二十侍郎二绝 一::白居易::树根雪尽催花发，池岸冰消放草生。唯有须霜依旧白，春风于我独无情。
叹春风兼赠李二十侍郎二绝 二::白居易::道场斋戒今初毕，酒伴欢娱久不同。不把一杯来劝我，无情亦得似春风。
春来频与李二宾客郭外同游因赠长句::白居易::风光引步酒开颜，送老消春嵩洛间。朝蹋落花相伴出，暮随飞鸟一时还。我为病叟诚宜退，君是才臣岂合闲。可惜济时心力在，放教临水复登山。
二月二日::白居易::二月二日新雨晴，草芽菜甲一时生。轻衫细马春年少，十字津头一字行。
奉和令公绿野堂种花::白居易::绿野堂开占物华，路人指道令公家。令公桃李满天下，何用堂前更种花。
清明日登老君阁望洛城赠韩道士::白居易::风光烟火清明日，歌哭悲欢城市间。何事不随东洛水，谁家又葬北邙山。中桥车马长无已，下渡舟航亦不闲。冢墓累累人扰扰，辽东怅望鹤飞还。
三月三日::白居易::画堂三月初三日，絮扑窗纱燕拂檐。莲子数杯尝冷酒，柘枝一曲试春衫。阶临池面胜看镜，户映花藂当下帘。指点楼南玩新月，玉钩素手两纤纤。
酬郑二司录与李六郎中寒食日相过同宴见赠::白居易::偶因冷节会嘉宾，况是平生心所亲。迎接须衿疏傅老，祗供莫笑阮家贫。杯盘狼籍宜侵夜，风景阑珊欲过春。相对喜欢还怅望，同年只有此三人。
喜杨六侍御同宿::白居易::岸帻静言明月夜，匡床闲卧落花朝。二三月里饶春睡，七八年来不早朝。浊水清尘难会合，高鹏低鷃各逍遥。眼看又上青云去，更卜同衾一两宵。
闲居春尽::白居易::闲泊池舟静掩扉，老身慵出客来稀。愁应暮雨留教住，春被残莺唤遣归。揭瓮偷尝新熟酒，开箱试着旧生衣。冬裘夏葛相催促，垂老光阴速似飞。
池上逐凉二首 一::白居易::青苔地上消残暑，绿树阴前逐晚凉。轻屐单衫薄纱帽，浅池平岸庳藤床。簪缨怪我情何薄，泉石谙君味甚长。遍问交亲为老计，多言宜静不宜忙。
池上逐凉二首 二::白居易::窗间睡足休高枕，水畔闲来上小船。櫂遣秃头奴子拨，茶教纤手侍儿煎。门前便是红尘地，林外无非赤日天。谁信好风清簟上，更无一事但翛然。
香山避暑二绝 一::白居易::六月滩声如猛雨，香山楼北畅师房。夜深起凭阑干立，满耳潺湲满面凉。
香山避暑二绝 二::白居易::纱巾草履竹疏衣，晚下香山蹋翠微。一路凉风十八里，卧乘篮轝睡中归。
老夫::白居易::七八年来游洛都，三分游伴二分无。风前月下花园里，处处唯残个老夫。世事劳心非富贵，人间实事是欢娱。谁能逐我来闲坐，时共酣歌倾一壶。
宿香山寺酬广陵牛相公见寄::白居易::手札八行诗一篇，无由相见但依然。君匡圣主方行道，我事空王正坐禅。支许徒思游白月，夔龙未放下青天。应须且为苍生住，犹去悬车十四年。
以诗代书寄户部杨侍郎劝买东邻王家宅::白居易::劝君买取东邻宅，与我衡门相并开。云映嵩峰当户牖，月和伊水入池台。林园亦要闻闲置，筋力应须及健回。莫学因循白宾客，欲年六十始归来。
赠谈客::白居易::上客清谈何亹亹，幽人闲思自寥寥。请君休说长安事，膝上风清琴正调。
初入香山院对月::白居易::老住香山初到夜，秋逢白月正圆时。从今便是家山月，试问清光知不知。
题龙门堰西涧::白居易::东岸菊丛西岸柳，柳阴烟合菊花开。一条秋水琉璃色，阔狭才容小舫回。除却悠悠白少傅，何人解入此中来。
尝酒听歌招客::白居易::一瓮香醪新插刍，双鬟小妓薄能讴。管弦渐好新教得，罗绮虽贫免外求。世上贪忙不觉苦，人间除醉即须愁。不知此事君知否，君若知时从我游。
病中赠南邻觅酒::白居易::头痛牙疼三日卧，妻看煎药婢来扶。今朝似校抬头语，先问南邻有酒无。
晓眠后寄杨户部::白居易::软绫腰褥薄绵被，凉冷秋天稳暖身。一觉晓眠殊有味，无因寄与早朝人。
喜梦得自冯翊归洛兼呈令公::白居易::上客新从左辅回，高阳兴助洛阳才。已将四海声名去，又占三春风景来。甲子等头怜共老，文章敌手莫相猜。邹枚未用争诗酒，且饮梁王贺喜杯。
斋戒满夜戏招梦得::白居易::纱笼灯下道场前，白日持斋夜坐禅。无复更思身外事，未能全尽世间缘。明朝又拟亲杯酒，今夕先闻理管弦。方丈若能来问疾，不妨兼有散花天。
荅梦得秋庭独坐见赠::白居易::林梢隐映夕阳残，庭际萧疏夜气寒。霜草欲枯虫思急，风枝未定鸟栖难。容衰见镜同惆怅，身健逢杯且喜欢。应是天教相煖热，一时垂老与闲宫。
长斋月满携酒先与梦得对酌醉中同赴令公之宴戏赠梦得::白居易::斋宫前日满三旬，酒榼今朝一拂尘。乘兴还同访戴客，解酲仍对姓刘人。病心汤沃寒灰活，老面花生朽木春。若怕平原怪先醉，知君未惯吐车茵。
吴秘监每有美酒独酌独醉但蒙诗报不以饮招辄此戏酬兼呈梦得::白居易::蓬山仙客下烟霄，对酒唯吟独酌谣。不怕道狂挥玉爵，亦曾乘兴解金貂。君称名士夸能饮，我是愚夫肯见招。赖有伯伦为醉伴，何愁不解傲松乔。
初冬月夜得皇甫泽州手札幷诗数篇因遣报书偶题长句::白居易::清泠玉韵两三章，落箔银钩七八行。心逐报书悬雁足，梦寻来路绕羊肠。水南地空多明月，山北天寒足早霜。最恨泼醅新熟酒，迎冬不得共君尝。
酬令公雪中见赠讶不与梦得同相访::白居易::雪似鹅毛飞散乱，人披鹤氅立裴回。邹生枚叟非无兴，唯待梁王召即来。
题酒瓮呈梦得::白居易::若无清酒两三瓮，争向白须千万茎。麹糵销愁真得力，光阴催老苦无情。凌烟阁上功无分，伏火炉中药未成。更拟共君何处去，且来同作醉先生。
迂叟::白居易::一辞魏阙就商宾，散地闲居八九春。初时被目为迂叟，近日蒙呼作隐人。冷暖俗情谙世路，是非闲论任交亲。应须绳墨机关外，安置疏愚钝滞身。
洛下闲居寄山南令狐相公::白居易::已收身向园林下，犹寄名于禄仕间。不锻嵇康弥懒静，无金疏傅更贫闲。支分门内余生计，谢绝朝中旧往还。唯是相君忘未得，时思汉水梦巴山。
对酒劝令公开春游宴::白居易::时泰岁丰无事日，功成名遂自由身。前头更有忘忧日，向上应无快活人。自去年来多事故，从今日去少交亲。宜须数数谋欢会，好作开成第二春。
与梦得偶同到敦诗宅感而题壁::白居易::山东才副苍生愿，川上俄惊逝水波。履道凄凉新第宅，宣城零落旧笙歌。园荒唯有薪堪采，门冷兼无雀可罗。今日相逢偶同到，伤心不是故经过。
杨六尚书新授东川节度使代妻戏贺兄嫂二绝 一::白居易::刘纲与妇共升仙，弄玉随夫亦上天。何似沙哥领崔嫂，碧油幢引向东川。
杨六尚书新授东川节度使代妻戏贺兄嫂二绝 二::白居易::金花银椀饶君用，罨画罗衣尽嫂裁。觅得黔娄为妹婿，可能空寄蜀茶来。
因梦得题公垂所寄蜡烛因寄公垂::白居易::照梁初日光相似，出水新莲艳不如。却寄两条君令取，明年双引入中书。
令公南庄花柳正盛欲偷一赏先寄二篇 一::白居易::最忆楼花千万朵，偏怜堤柳两三株。拟提社酒携村妓，擅入朱门莫怪无。
令公南庄花柳正盛欲偷一赏先寄二篇 二::白居易::可惜亭台闲度日，欲偷风景暂游春。只愁花里莺饶舌，飞入宫城报主人。
春夜宴席上戏赠裴淄川::白居易::九十不衰真地仙，六旬犹健亦天怜。今年相遇莺花月，此夜同欢歌酒筵。四座齐声和丝竹，两家随分鬬金钿。留君到晓无他意，图向君前作少年。
赠梦得::白居易::年颜老少与君同，眼未全昏耳未聋。放醉卧为春日伴，趁欢行入少年丛。寻花借马烦川守，弄水偷船恼令公。闻道洛城人尽怪，呼为刘白二狂翁。
同梦得暮春寄贺东西川二杨尚书::白居易::龙节对持真可爱，雁行相接更堪夸。两川风景同三月，千里江山属一家。鲁卫定知连气色，潘杨亦觉有光华。应怜洛下分司伴，冷宴闲游老看花。
喜小楼西新柳抽条::白居易::一行弱柳前年种，数尺柔条今日新。渐欲拂他骑马客，未多遮得上楼人。须教碧玉羞眉黛，莫与红桃作麹尘。为报金堤千万树，饶伊未敢苦争春。
和裴令公南庄绝句::白居易::陶庐僻陋那堪比，谢墅幽微不足攀。何似嵩峰三十六，长随申甫作家山。
宅西有流水墙下构小楼临玩之时颇有幽趣因命歌酒聊以自娱独醉独吟偶题五绝句 一::白居易::伊水分来不自由，无人解爱为谁流。家家抛向墙根底，唯我栽莲越小楼。
宅西有流水墙下构小楼临玩之时颇有幽趣因命歌酒聊以自娱独醉独吟偶题五绝句 二::白居易::水色波文何所似，麹尘罗带一条斜。莫言罗带春无主，自置楼来属白家。
宅西有流水墙下构小楼临玩之时颇有幽趣因命歌酒聊以自娱独醉独吟偶题五绝句 三::白居易::日滟水光摇素壁，风飘树影拂朱栏。皆言此处宜弦管，试奏霓裳一曲看。
宅西有流水墙下构小楼临玩之时颇有幽趣因命歌酒聊以自娱独醉独吟偶题五绝句 四::白居易::霓裳奏罢唱梁州，红袖斜翻翠黛愁。应是遥闻胜近听，行人欲过尽回头。
宅西有流水墙下构小楼临玩之时颇有幽趣因命歌酒聊以自娱独醉独吟偶题五绝句 五::白居易::独醉还须得歌舞，自娱何必要亲宾。当时一部清商乐，亦不长将乐外人。
偶作::白居易::篮舁出即忘归舍，柴户昏犹未掩关。闻客病时惭体健，见人忙处觉心闲。清凉秋寺行香去，和暖春城拜表还。木雁一篇须记取，致身才与不才间。
因梦得酬牛相公初到洛中小饮见赠::白居易::淮南挥手抛红斾，洛下回头向白云。政事堂中老丞相，制科场里旧将军。宫城烟月饶全占，关塞风光请半分。诗酒放狂犹得在，莫欺白叟与刘君。
送卢郎中赴河东裴令公幕::白居易::别时暮雨洛桥岸，到日凉风汾水波。荀令见君应问我，为言秋草闭门多。
送李滁州::白居易::君于觉路深留意，我亦禅门薄致功。未悟病时须去病，已知空后莫依空。白衣卧病嵩山下，皂盖行春楚水东。谁道三年千里别，两心同在道场中。
长斋月满寄思黯::白居易::一日不见如三月，一月相思如七年。似隔山河千里地，仍当风雨九秋天。明朝斋满相寻去，挈榼抱衾同醉眠。
闲吟赠皇甫郎中亲家翁::白居易::谁能嗟叹光阴暮，岂复忧愁活计贫。忽忽不知头上事，时时犹忆眼中人。早为良友非交势，晚接嘉姻不失亲。最喜两家婚嫁毕，一时抽得尚平身。
又戏荅绝句::白居易::狂夫与我两相忘，故态些些亦不妨。纵酒放歌聊自乐，接舆争解教人狂。
令狐相公与梦得交情素深眷予分亦不浅一闻薨逝相顾泫然旋有使来得前月未殁之前数日书及诗寄赠梦得哀吟悲叹寄情于诗诗成示予感而继和::白居易::缄题重叠语殷勤，存没交亲自此分。前月使来犹理命，今朝诗到是遗文。银钩见晚书无报，玉树埋深哭不闻。最感一行绝笔字，尚言千万乐天君。
洛下雪中频与刘李二宾客宴集因寄汴州李尚书::白居易::水南水北雪纷纷，雪里欢游莫厌频。日日暗来唯老病，年年少去是交亲。碧毡帐暖梅花湿，红燎炉香竹叶春。今日邹枚俱在洛，梁园置酒召何人。
看梦得题荅李侍郎诗诗中有文星之句因戏和之::白居易::看题锦绣报琼瓌，俱是人天第一才。好遣文星守躔次，亦须防有客星来。
闲适::白居易::禄俸优饶官不卑，就中闲适是分司。风光暖助游行处，雨雪寒供饮宴时。肥马轻裘还且有，麤歌薄酒亦相随。微躬所要今皆得，只是蹉跎得校迟。
戏荅思黯::白居易::何时得见十三弦，待取无云有月天。愿得金波明似镜，镜中照出月中仙。
酬裴令公赠马相戏::白居易::安石风流无奈何，欲将赤骥换青娥。不辞便送东山去，临老何人与唱歌。
早春持斋荅皇甫十见赠::白居易::正月晴和风气新，纷纷已有醉游人。帝城花笑长斋客，三十年来负早春。
戏赠梦得兼呈思黯::白居易::霜鬓莫欺今老矣，一杯莫笑便陶然。陈郎中处为高户，裴使君前作少年。顾我独狂多自哂，与君同病最相怜。月终斋满谁开素，须拟奇章置一筵。
早春忆游思黯南庄因寄长句::白居易::南庄胜处心常忆，借问轩车早晚游。美景难忘竹廊下，好风争奈柳桥头。冰消见水多于地，雪霁看山尽入楼。若待春深始同赏，莺残花落却堪愁。
奉和思黯自题南庄见示兼呈梦得::白居易::谢家别墅最新奇，山展屏风花夹篱。晓月渐沈桥脚底，晨光初照屋梁时。台头有酒莺呼客，水面无尘风洗池。除却吟诗两闲客，此中情状更谁知。
送蕲春李十九使君赴郡::白居易::可怜官职好文词，五十专城未是迟。晓日镜前无白发，春风门外有红旗。郡中何处堪携酒，席上谁人解和诗。唯共交亲开口笑，知君不及洛阳时。
寒食日寄杨东川::白居易::不知杨六逢寒食，作底欢娱过此辰。兜率寺高宜望月，嘉陵江近好游春。蛮旗似火行随马，蜀妓如花坐遶身。不使黔娄夫妇看，夸张富贵向何人。
醉后听唱桂华曲::白居易::桂华词意苦丁宁，唱到常娥醉便醒。此是人间肠断曲，莫教不得意人听。
早夏晓兴赠梦得::白居易::窗明帘薄透朝光，卧整巾簪起下床。背壁灯残经宿焰，开箱衣带隔年香。无情亦任他春去，不醉争销得昼长。一部清商一壶酒，与君明日暖新堂。
春日题乾元寺上方最高峰亭::白居易::危亭绝顶四无邻，见尽三千世界春。但觉虚空无障碍，不知高下几由旬。回看官路三条线，却望都城一片尘。宾客暂游无半日，王侯不到便终身。始知天造空闲境，不为忙人富贵人。
寄李蕲州::白居易::下车书奏龚黄课，动笔诗传鲍谢风。江郡讴谣夸杜母，洛城欢会忆车公。笛愁春尽梅花里，簟冷秋生薤叶中。不道蕲州歌酒少，使君难称与谁同。
酬思黯相公晚夏雨后感秋见赠::白居易::暮去朝来无歇期，炎凉暗向雨中移。夜长祗合愁人觉，秋冷先应瘦客知。两幅彩笺挥逸翰，一声寒玉振清辞。无忧无病身荣贵，何故沈吟亦感时。
谢杨东川寄衣服::白居易::年年衰老交游少，处处萧条书信稀。唯有巢兄不相忘，春茶未断寄秋衣。
咏怀寄皇甫朗之::白居易::老大多情足往还，招僧待客夜开关。学调气后衰中健，不用心来闹处闲。养病未能辞薄俸，忘名何必入深山。与君别有相知分，同置身于木雁间。
东城晚归::白居易::一条邛杖悬龟榼，双角吴童控马衔。晚入东城谁识我，短靴低帽白蕉衫。
与梦得沽酒闲饮且约后期::白居易::少时犹不忧生计，老后谁能惜酒钱。共把十千沽一斗，相看七十欠三年。闲征雅令穷经史，醉听清吟胜管弦。更待菊黄家酝熟，共君一醉一陶然。
与牛家妓乐雨后合宴::白居易::玉管清弦声旖旎，翠钗红袖坐参差。两家合奏洞房夜，八月连阴秋雨时。歌脸有情凝睇久，舞腰无力转裙迟。人间欢乐无过此，上界西方即不知。
梦得相过援琴命酒因弹秋思偶咏所怀兼寄继之待价二相府::白居易::闲居静侣偶相招，小饮初酣琴欲调。我正风前弄秋思，君应天上听云韶。时和始见陶钧力，物遂方知盛圣朝。双凤栖梧鱼在藻，飞沈随分各逍遥。
九月八日酬皇甫十见赠::白居易::君方对酒缀诗章，我正持斋坐道场。处处追游虽不去，时时吟咏亦无妨。霜蓬旧鬓三分白，露菊新花一半黄。惆怅东篱不同醉，陶家明日是重阳。
慕巢尚书书云室人欲为置一歌者非所安也以诗相报因而和之::白居易::东川已过二三春，南国须求一两人。富贵大都多老大，欢娱太半为亲宾。如愁翠黛应堪重，买笑黄金莫诉贫。他日相逢一杯酒，尊前还要落梁尘。
杪秋独夜::白居易::无限少年非我伴，可怜清夜与谁同。欢娱牢落中心少，亲故凋零四面空。红叶树飘风起后，白须人立月明中。前头更有萧条物，老菊衰兰三两丛。
苏州故吏::白居易::江南故吏别来久，今日池边识我无。不独使君头似雪，华亭鹤死白莲枯。
得杨湖州书颇夸抚民接宾纵酒题诗因以绝句戏之::白居易::岂独爱民兼爱客，不唯能饮又能文。白蘋洲上春传语，柳使君输杨使君。
同梦得和思黯见赠来诗中先叙三人同䜩之欢次有叹鬓发渐衰嫌孙子催老之意因酬妍唱兼吟鄙怀::白居易::醉伴腾腾白与刘，何朝何夕不同游。留连灯下明犹饮，断送尊前倒即休。催老莫嫌孙稚长，加年须喜鬓毛秋。教他伯道争存活，无子无孙亦白头。
听歌::白居易::管妙弦清歌入云，老人合眼醉醺醺。诚知不及当年听，犹觉闻时胜不闻。
初冬即事呈梦得::白居易::青毡帐暖喜微雪，红地炉深宜早寒。走笔小诗能和否，泼醅新酒试尝看。僧来乞食因留宿，客到开尊便共欢。临老交亲零落尽，希君恕我取人宽。
天寒晚起引酌咏怀寄许州王尚书汝州李常侍::白居易::叶覆冰池雪满山，日高慵起未开关。寒来更亦无过醉，老后何由可得闲。四海故交唯许汝，十年贫健是樊蛮。相思莫忘樱桃会，一放狂歌一破颜。
四年春::白居易::柳梢黄嫩草芽新，又入开成第四春。近日放慵多不出，少年嫌老可相亲。分司吉傅频过舍，致仕崔卿拟卜邻。时辈推迁年事到，往还多是白头人。
白发::白居易::白发生来三十年，而今须鬓尽皤然。歌吟终日如狂叟，衰疾多时似瘦仙。八戒夜持香火印，三光朝念蘂珠篇。其余便被春收拾，不作闲游即醉眠。
追欢偶作::白居易::追欢逐乐少闲时，补贴平生得事迟。何处花开曾后看，谁家酒熟不先知。石楼月下吹芦管，金谷风前舞柳枝。十听春啼变莺舌，三嫌老丑换蛾眉。乐天一过难知分，犹自咨嗟两鬓丝。
公垂尚书以白马见寄光洁稳善以诗谢之::白居易::翩翩白马称金羁，领缀银花尾曳丝。毛色鲜明人尽爱，性灵驯善主偏知。免将妾换惭来处，试使奴牵欲上时。不蹶不惊行步稳，最宜山简醉中骑。
西楼独立::白居易::身着白衣头似雪，时时醉立小楼中。路人回顾应相怪，十一年来见此翁。
早春独登天宫阁::白居易::天宫日暖阁门开，独上迎春饮一杯。无限游人遥怪我，缘何最老最先来。
送苏州李使君赴郡二绝句 一::白居易::忆抛印绶辞吴郡，衰病当时已有余。今日贺君兼自喜，八回看换旧铜鱼。
送苏州李使君赴郡二绝句 二::白居易::馆娃宫深春日长，乌鹊桥高秋夜凉。风月不知人世变，奉君直似奉吴王。
长洲曲新词::白居易::茂苑绮罗佳丽地，女湖桃李艳阳时。心奴已死胡容老，后辈风流是阿谁。
病中诗十五首 枕上作::白居易::风疾侵凌临老头，血凝筋滞不调柔。甘从此后支离卧，赖是从前烂漫游。回思往事纷如梦，转觉余生杳若浮。浩气自能充静室，惊飙何必荡虚舟。腹空先进松花酒，膝冷重装桂布裘。若问乐天忧病否，乐天知命了无忧。
病中诗十五首 荅闲上人来问因何风疾::白居易::一床方丈向阳开，劳动文殊问疾来。欲界凡夫何足道，四禅天始免风灾。
病中诗十五首 病中五绝句 一::白居易::世间生老病相随，此事心中久自知。今日行年将七十，犹须惭愧病来迟。
病中诗十五首 病中五绝句 二::白居易::方寸成灰鬓作丝，假如强健亦何为。家无忧累身无事，正是安闲好病时。
病中诗十五首 病中五绝句 三::白居易::李君墓上松应拱，元相池头竹尽枯。多幸乐天今始病，不知合要苦治无。
病中诗十五首 病中五绝句 四::白居易::目昏思寝即安眠，足软妨行便坐禅。身作医王心是药，不劳和扁到门前。
病中诗十五首 病中五绝句 五::白居易::交亲不要苦相忧，亦拟时时强出游。但有心情何用脚，陆乘肩轝水乘舟。
病中诗十五首 送嵩客::白居易::登山临水分无期，泉石烟霞今属谁。君到嵩阳吟此句，与教二十六峰知。
病中诗十五首 卖骆马::白居易::五年花下醉骑行，临卖回头嘶一声。项籍顾骓犹解叹，乐天别骆岂无情。
病中诗十五首 别柳枝::白居易::两枝杨柳小楼中，袅袅多年伴醉翁。明日放归归去后，世间应不要春风。
病中诗十五首 就暖偶酌戏诸诗酒旧侣::白居易::低屏软褥卧藤床，舁向前轩就日阳。一足任他为外物，三杯自要沃中肠。头风若见诗应愈，齿折仍夸笑不妨。细酌徐吟犹得在，旧游未必便相忘。
病中诗十五首 岁暮呈思黯相公皇甫朗之及梦得尚书::白居易::岁暮皤然一老夫，十分流辈九分无。莫嫌身病人扶侍，犹胜无身可遣扶。
岁暮病怀赠梦得::白居易::十年四海故交亲，零落唯残两病身。共遣数奇从是命，同教步蹇有何因。眼随老减嫌长夜，体待阳舒望早春。新乐堂前旧池上，相过亦不要他人。
酬梦得贫居咏怀见赠::白居易::岁阴生计两蹉跎，相顾悠悠醉且歌。厨冷难留乌止屋，门闲可与雀张罗。病添庄舃吟声苦，贫欠韩康药债多。日望挥金贺新命，俸钱依旧又如何。
感苏州旧舫::白居易::画梁朽折红窗破，独立池边尽日看。守得苏州船舫烂，此身争合不衰残。
感旧石上字::白居易::闲拨船行寻旧池，幽情往事复谁知。太湖石上镌三字，十五年前陈结之。
斋戒::白居易::每因斋戒断荤腥，渐觉尘劳染爱轻。六贼定知无气色，三尸应恨少恩情。酒魔降伏终须尽，诗债填还亦欲平。从此始堪为弟子，竺干师是古先生。
戏礼经老僧::白居易::香火一炉灯一盏，白头夜礼佛名经。何年饮着声闻酒，直到如今醉未醒。
近见慕巢尚书诗中屡有叹老思退之意又于洛下新置郊居然宠寄方深归心大速因以长句戏而谕之::白居易::近见诗中叹白发，遥知阃外忆东都。烟霞偷眼窥来久，富贵黏身摆得无。新置林园犹濩落，未终婚嫁且踟蹰。应须待到悬车岁，然后东归伴老夫。
对镜偶吟赠张道士抱元::白居易::闲来对镜自思量，年貌衰残分所当。白发万茎何所怪，丹砂一粒不曾尝。眼昏久被书料理，肺渴多因酒损伤。今日逢师虽已晚，枕中治老有何方。
强起迎春戏寄思黯::白居易::杖策人扶废病身，晴和强起一迎春。他时蹇跛纵行得，笑杀平原楼上人。
梦得前所酬篇有炼尽美少年之句因思往事兼咏今怀重以长句荅之::白居易::炼尽少年成白首，忆初相识到今朝。昔饶春桂长先折，今伴寒松取后凋。生事纵贫犹可过，风情虽老未全销。声华宠命人皆得，若个如君历七朝。
病后寒食::白居易::故纱绛帐旧青毡，药酒醺醺引醉眠。斗擞弊袍春晚后，摩挲病脚日阳前。行无筋力寻山水，坐少精神听管弦。抛掷风光负寒食，曾来未省似今年。
老病相仍以诗自解::白居易::荣枯忧喜与彭殇，都是人间戏一场。虫臂鼠肝犹不怪，鸡肤鹤发复何伤。昨因风发甘长往，今遇阳和又小康。还似远行装束了，迟回且住亦何妨。
皇甫郎中亲家翁赴任绛州宴送出城赠别::白居易::慕贤入室交先定，结援通家好复成。新妇不嫌贫活计，娇孙同慰老心情。洛桥歌酒今朝散，绛路风烟几日行。欲识离群相恋意，为君扶病出都城。
残春晚起伴客笑谈::白居易::掩户下帘朝睡足，一声黄鸟报残春。披衣岸帻日高起，两角青衣扶老身。策杖强行过里巷，引杯闲酌伴亲宾。莫言病后妨谈笑，犹恐多于不病人。
送唐州崔使君侍亲赴任::白居易::连持使节历专城，独贺崔侯最庆荣。乌府一抛霜简去，朱轮四从板舆行。发时止许沙鸥送，到日方乘竹马迎。唯虑郡斋宾友少，数杯春酒共谁倾。
春晚咏怀赠皇甫朗之::白居易::艳阳时节又蹉跎，迟暮光阴复若何。一岁平分春日少，百年通计老时多。多中更被愁牵引，少处兼遭病折磨。赖有销忧治闷药，君家浓酎我狂歌。
春尽日宴罢感事独吟::白居易::五年三月今朝尽，客散筵空独掩扉。病共乐天相伴住，春随樊子一时归。闲听莺语移时立，思逐杨花触处飞。金带缒腰衫委地，年年衰瘦不胜衣。
前有别杨柳枝绝句梦得继和云春尽絮飞留不得随风好去落谁家又复戏答::白居易::柳老春深日又斜，任他飞向别人家。谁能更学孩童戏，寻逐春风捉柳花。
谈氏外孙生三日喜是男偶吟成篇兼戏呈梦得::白居易::玉芽珠颗小男儿，罗荐兰汤欲罢时。芣苢春来盈女手，梧桐老去长孙枝。庆传媒氏燕先贺，喜报谈家乌预知。明日贫翁具鸡黍，应须酬赛引雏诗。
开成大行皇帝挽歌词四首奉敕撰进 四::白居易::化成同轨表清平，恩结连枝感圣明。帝与九龄虽吉梦，山呼万岁是虚声。月低仪仗辞兰路，风引笳箫入柏城。老病龙髯攀不及，东周退傅最伤情。
宣州崔大夫合老忽以近诗数十首见示吟讽之下窃有所喜因成长句寄题郡斋::白居易::谢玄晖殁吟声寝，郡阁寥寥笔砚闲。无复新诗题壁上，虚教远岫列窗间。忽惊歌雪今朝至，必恐文星昨夜还。再喜宣城章句动，飞觞遥贺敬亭山。
足疾::白居易::足疾无加亦不瘳，绵春历夏复经秋。开颜且酌尊中酒，代步多乘池上舟。幸有眼前衣食在，兼无身后子孙忧。应须学取陶彭泽，但委心形任去留。
晚池泛舟遇景成咏赠吕处士::白居易::岸浅桥平池面宽，飘然轻櫂泛澄澜。风宜扇引开怀入，树爱舟行仰卧看。别境客稀知不易，能诗人少咏应难。唯怜吕叟时相伴，同把磻溪旧钓竿。
梦微之::白居易::夜来携手梦同游，晨起盈巾泪莫收。漳浦老身三度病，咸阳草树八回秋。君埋泉下泥销骨，我寄人间雪满头。阿卫韩郎相次去，夜台茫昧得知不。
感秋咏意::白居易::炎凉迁次速如飞，又脱生衣着熟衣。遶壁暗蛩无限思，恋巢寒燕未能归。须知流辈年年失，莫叹衰容日日非。旧语相传聊自慰，世间七十老人稀。
老病幽独偶吟所怀::白居易::眼渐昏昏耳渐聋，满头霜雪半身风。已将身出浮云外，犹寄形于逆旅中。觞咏罢来宾阁闭，笙歌散后妓房空。世缘俗念消除尽，别是人间清净翁。
和杨尚书罢相后夏日游永安水亭兼招本曹杨侍郎同行::白居易::道行无喜退无忧，舒卷如云得自由。良冶动时为哲匠，巨川济了作虚舟。竹亭阴合偏宜夏，水槛风凉不待秋。遥爱翩翩双紫凤，入同官署出同游。
在家出家::白居易::衣食支吾婚嫁毕，从今家事不相仍。夜眠身是投林鸟，朝饭心同乞食僧。清唳数声松下鹤，寒光一点竹间灯。中宵入定跏趺坐，女唤妻呼多不应。
夜凉::白居易::露白风清庭户凉，老人先著夹衣裳。舞腰歌袖抛何处，唯对无弦琴一张。
继之尚书自余病来寄遗非一又蒙览醉吟先生传题诗以美之今以此篇用伸酬谢::白居易::衰残与世日相疏，惠好唯君分有余。茶药赠多因病久，衣裳寄早及寒初。交情郑重金相似，诗韵清锵玉不如。醉傅狂言人尽笑，独知我者是尚书。
五年秋病后独宿香山寺三绝句 一::白居易::经年不到龙门寺，今夜何人知我情。还向畅师房里宿，新秋月色旧滩声。
五年秋病后独宿香山寺三绝句 二::白居易::饮徒歌伴今何在，雨散云飞尽不回。从此香山风月夜，祗应长是一身来。
五年秋病后独宿香山寺三绝句 三::白居易::石盆泉畔石楼头，十二年来昼夜游。更过今年年七十，假如无病亦宜休。
题香山新经堂招僧::白居易::烟满秋堂月满庭，香花漠漠磬泠泠。谁能来此寻真谛，白老新开一藏经。
偶题邓公::白居易::偶因携酒寻村客，聊复回车访薜萝。且值雪寒相慰问，不妨春暖更经过。翁居山下年空老，我得人间事校多。一种共翁头似雪，翁无衣食自如何。
早入皇城赠王留守仆射::白居易::津桥残月晓沈沈，风露凄清禁署深。城柳宫槐谩摇落，悲愁不到贵人心。
改业::白居易::先生老去饮无兴，居士病来闲有余。犹觉醉吟多放逸，不如禅定更清虚。柘枝紫袖教丸药，羯鼓苍头遣种蔬。却被山僧戏相问，一时改业意何如。
山下留别佛光和尚::白居易::劳师送我下山行，此别何人识此情。我已七旬师九十，当知后会在他生。
山中五绝句 岭上云::白居易::岭上白云朝未散，田中青麦旱将枯。自生自灭成何事，能逐东风作雨无。
山中五绝句 石上苔::白居易::漠漠斑斑石上苔，幽芳静绿绝纤埃。路傍凡草荣遭遇，曾得七香车辗来。
山中五绝句 林下樗::白居易::香檀文桂苦雕镌，生理何曾得自全。知我无材老樗否，一枝不损尽天年。
山中五绝句 涧中鱼::白居易::海水桑田欲变时，风涛翻覆沸天池。鲸吞蛟鬬波成血，深涧游鱼乐不知。
山中五绝句 洞中蝙蝠::白居易::千年鼠化白蝙蝠，黑洞深藏避网罗。远害全身诚得计，一生幽暗又如何。
自戏三绝句 心问身::白居易::心问身云何泰然，严冬暖被日高眠。放君快活知恩否，不早朝来十一年。
自戏三绝句 身报心::白居易::心是身王身是宫，君今居在我宫中。是君家舍君须爱，何事论恩自说功。
自戏三绝句 心重荅身::白居易::因我疏慵休罢早，遣君安乐岁时多。世间老苦人何限，不放君闲奈我何。
会昌元年春五绝句 病后喜过刘家::白居易::忽忆前年初病后，此生甘分不衔杯。谁能料得今春事，又向刘家饮酒来。
会昌元年春五绝句 赠举之仆射::白居易::鸡球饧粥屡开筵，谈笑讴吟间管弦。一月三回寒食会，春光应不负今年。
会昌元年春五绝句 卢尹贺梦得会中作::白居易::病闻川守贺筵开，起伴尚书饮一杯。任意少年长笑我，老人自觅老人来。
会昌元年春五绝句 题朗之槐亭::白居易::春风可惜无多日，家酝唯残软半瓶。犹望君归同一醉，篮舁早晚入槐亭。
会昌元年春五绝句 劝梦得酒::白居易::谁人功画麒麟阁，何客新投魑魅乡。两处荣枯君莫问，残春更醉两三场。
过裴令公宅二绝句 一::白居易::风吹杨柳出墙枝，忆得同欢共醉时。每到集贤坊地过，不曾一度不低眉。
过裴令公宅二绝句 二::白居易::梁王旧馆雪蒙蒙，愁杀邹枚二老翁。假使明朝深一尺，亦无人到兔园中。
百日假满少傅官停自喜言怀::白居易::长告今朝满十旬，从兹萧洒便终身。老嫌手重抛牙笏，病喜头轻换角巾。疏傅不朝悬组绶，尚平无累毕婚姻。人言世事何时了，我是人间事了人。
题崔少尹上林坊新居::白居易::坊静居新深且幽，忽疑缩地到沧洲。宅东篱缺嵩峰出，堂后池开洛水流。高下三层盘野径，沿洄十里泛渔舟。若能为客烹鸡黍，愿伴田苏日日游。
新涧亭::白居易::烟萝初合涧新开，闲上西亭日几回。老病归山应未得，且移泉石就身来。
对酒有怀寄李十九郎中::白居易::往年江外抛桃叶，去岁楼中别柳枝。寂寞春来一杯酒，此情唯有李君知。
杨六尚书频寄新诗诗中多有思闲相就之志因书鄙意报而谕之::白居易::君年殊未及悬车，未合将闲逐老夫。身健正宜金印绶，位高方称白髭须。若论尘事何由了，但问云心自在无。进退是非俱是梦，丘中阙下亦何殊。
偶吟自慰兼呈梦得::白居易::且喜同年满七旬，莫嫌衰病莫嫌贫。已为海内有名客，又占世间长命人。耳里声闻新将相，眼前失尽故交亲。尊荣富寿难兼得，闲坐思量最要身。
寄潮州杨继之::白居易::相府潮阳俱梦中，梦中何者是穷通。他时事过方应悟，不独荣空辱亦空。
赠思黯::白居易::为怜清浅爱潺湲，一日三回到水边。若道归仁滩更好，主人何故别三年。
听歌六绝句 听都子歌::白居易::都子新歌有性灵，一声格转已堪听。更听唱到嫦娥字，犹有樊家旧典刑。
听歌六绝句 乐世::白居易::管急弦繁拍渐稠，绿腰宛转曲终头。诚知乐世声声乐，老病人听未免愁。
听歌六绝句 水调::白居易::五言一遍最殷勤，调少情多似有因。不会当时翻曲意，此声肠断为何人。
听歌六绝句 想夫怜::白居易::玉管朱弦莫急催，容听歌送十分杯。长爱夫怜第二句，请君重唱夕阳开。
听歌六绝句 何满子::白居易::世传满子是人名，临就刑时曲始成。一曲四调歌八叠，从头便是断肠声。
听歌六绝句 离别难::白居易::绿杨陌上送行人，马去车回一望尘。不觉别时红泪尽，归来无泪可霑巾。
闲乐::白居易::坐安卧稳舆平肩，倚杖披衫遶四边。空腹三杯卯后酒，曲肱一觉醉中眠。更无忙苦吟闲乐，恐是人间自在天。
感旧::白居易::晦叔坟荒草已陈，梦得墓湿土犹新。微之捐馆将一纪，杓直归丘二十春。城中虽有故第宅，庭芜园废生荆榛。箧中亦有旧书札，纸穿字蠹成灰尘。平生定交取人窄，屈指相知唯五人。四人先去我在后，一枝蒲柳衰残身。岂无晚岁新相识，相识面亲心不亲。人生莫羡苦长命，命长感旧多悲辛。
达哉乐天行::白居易::达哉达哉白乐天，分司东都十三年。七旬才满冠已挂，半禄未及车先悬。或伴游客春行乐，或随山僧夜坐禅。二年忘却问家事，门庭多草厨少烟。庖童朝告盐米尽，侍婢暮诉衣裳穿。妻孥不悦甥侄闷，而我醉卧方陶然。起来与尔画生计，薄产处置有后先。先卖南坊十亩园，次卖东都五顷田。然后兼卖所居宅，髣髴获缗二三千。半与尔充衣食费，半与吾供酒肉钱。吾今已年七十一，眼昏须白头风眩。但恐此钱用不尽，即先朝露归夜泉。未归且住亦不恶，饥餐乐饮安稳眠。死生无可无不可，达哉达哉白乐天。
池上寓兴二绝 一::白居易::濠梁庄惠谩相争，未必人情知物情。獭捕鱼来鱼跃出，此非鱼乐是鱼惊。
池上寓兴二绝 二::白居易::水浅鱼稀白鹭饥，劳心瞪目待鱼时。外容闲暇中心苦，似是而非谁得知。
宴后题府中水堂赠卢尹中丞::白居易::水斋岁久渐荒芜，自愧甘棠无一株。新酒客来方宴饮，旧堂主在重欢娱。莫言杨柳枝空老，直致樱桃树已枯。从我到君十一尹，相看自置府来无。
和敏中洛下即事::白居易::昨日池塘春草生，阿连新有好诗成。花园到处莺呼入，骢马游时客避行。水暖鱼多似南国，人稀尘少胜西京。洛中佳境应无限，若欲谙知问老兄。
送敏中新授户部员外郎西归::白居易::千里归程三伏天，官新身健马翩翩。行冲赤日加餐饭，上到青云稳着鞭。长庆老郎唯我在，客曹故事望君传。前鸿后雁行难续，相去迢迢二十年。
南侍御以石相赠助成水声因以绝句谢之::白居易::泉石磷磷声似琴，闲眠静听洗尘心。莫轻两片青苔石，一夜潺湲直万金。
闰九月九日独饮::白居易::黄花丛畔绿尊前，犹有些些旧管弦。偶遇闰秋重九日，东篱独酌一陶然。自从九月持斋戒，不醉重阳十五年。
览卢子蒙侍御旧诗多与微之唱和感今伤昔因赠子蒙题于卷后::白居易::早闻元九咏君诗，恨与卢君相识迟。今日逢君开旧卷，卷中多道赠微之。相看掩泪情难说，别有伤心事岂知。闻道咸阳坟上树，已抽三丈白杨枝。
寒亭留客::白居易::今朝闲坐石亭中，炉火销残尊又空。冷落若为留客住，冰池霜竹雪髯翁。
新小滩::白居易::石浅沙平流水寒，水边斜插一渔竿。江南客见生乡思，道似严陵七里滩。
和李中丞与李给事山居雪夜同宿小酌::白居易::宪府触邪峩豸角，璅闱駮正犯龙鳞。那知近地斋居客，忽作深山同宿人。一盏寒灯云外夜，数杯温酎雪中春。林泉莫作多时计，谏猎登封忆旧臣。
履道西门二首 一::白居易::履道西门有弊居，池塘竹树遶君庐。豪华肥壮虽无分，饱暖安闲即有余。行灶朝香炊早饭，小园春暖掇新蔬。夷齐黄绮夸芝蕨，比我盘飧恐不如。
履道西门二首 二::白居易::履道西门独掩扉，官休病退客来稀。亦知轩冕荣堪恋，其奈田园老合归。跛鳖难随骐骥足，伤禽莫趁凤凰飞。世间认得身人少，今我虽愚亦庶几。
偶吟::白居易::人生变改故无穷，昔是朝官今野翁。久寄形于朱紫内，渐抽身入蕙荷中。无情水任方圆器，不系舟随去住风。犹有鲈鱼莼菜兴，来春或拟往江东。
雪夜小饮赠梦得::白居易::同为懒慢园林客，共对萧条雨雪天。小酌酒巡销永夜，大开口笑送残年。久将时背成遗老，多被人呼作散仙。呼作散仙应有以，曾看东海变桑田。
岁暮夜长病中灯下闻卢尹夜宴以诗戏之且为来日张本也::白居易::荣闹兴多嫌昼短，衰闲睡少觉明迟。当君秉烛衔杯夜，是我停飧服药时。枕上愁吟堪发病，府中欢笑胜寻医。明朝强出须谋乐，不拟车公更拟谁。
卯饮::白居易::短屏风掩卧床头，乌帽青毡白氎裘。卯饮一杯眠一觉，世间何事不悠悠。
杨六尚书留太湖石在洛下借置庭中因对举杯寄赠绝句::白居易::借君片石意何如，置向庭中慰索居。每就玉山倾一酌，兴来如对醉尚书。
喜入新年自咏::白居易::白须如雪五朝臣，又值新正第七旬。老过占他蓝尾酒，病余收得到头身。销磨岁月成高位，比类时流是幸人。大历年中骑竹马，几人得见会昌春。
滩声::白居易::碧玉班班沙历历，清流决决响泠泠。自从造得滩声后，玉管朱弦可要听。
题石泉::白居易::殷勤傍石遶泉行，不说何人知我情。渐恐耳聋兼眼暗，听泉看石不分明。
送王卿使君赴任苏州因思花迎新使感旧游寄题郡中木兰西院一别::白居易::一别苏州十八载，时光人事随年改。不论竹马尽成人，亦恐桑田半为海。莺入故宫含意思，花迎新使生光彩。为报江山风月知，至今白使君犹在。
出斋日喜皇甫十早访::白居易::三旬斋满欲衔杯，平旦敲门门未开。除却朗之携一榼，的应不是别人来。
会昌二年春题池西小楼::白居易::花边春水水边楼，一坐经今四十秋。望月桥倾三遍换，采莲船破五回修。园林一半成乔木，邻里三分作白头。苏李冥蒙随烛灭，陈樊漂泊逐萍流。虽贫眼下无妨乐，纵病心中不与愁。自笑灵光岿然在，春来游得且须游。
酬南洛阳早春见赠::白居易::物华春意尚迟回，赖有东风昼夜催。寒缒柳腰收未得，暖熏花口噤初开。欲披云雾联襟去，先喜琼琚入袖来。久病长斋诗老退，争禁年少洛阳才。
携酒往朗之庄居同饮::白居易::慵中又少经过处，别后都无劝酒人。不挈一壶相就醉，若为将老度残春。
以诗代书酬慕巢尚书见寄::白居易::书意诗情不偶然，苦云梦想在林泉。愿为愚谷烟霞侣，思结空门香火缘。每愧尚书情眷眷，自怜居士病绵绵。不知待得心期否，老挍于君六七年。
春尽日::白居易::芳景销残暑气生，感时思事坐含情。无人开口共谁语，有酒回头还自倾。醉对数丛红芍药，渴尝一碗绿昌明。春归似遣莺留语，好住园林三两声。
招山僧::白居易::能入城中乞食否，莫辞尘土污袈裟。欲知住处东城下，遶竹泉声是白家。
夏日与闲禅师林下避暑::白居易::洛景城西尘土红，伴僧闲坐竹泉东。绿萝潭上不见日，白石滩边长有风。热恼渐知随念尽，清凉常愿与人同。每因毒暑悲亲故，多在炎方瘴海中。
题新涧亭兼酬寄朝中亲故见赠::白居易::何处披襟风快哉，一亭临涧四门开。金章紫绶辞腰去，白石清泉就眼来。自得所宜还独乐，各行其志莫相咍。禽鱼出得池笼后，纵有人呼可更回。
病中看经赠诸道侣::白居易::右眼昏花左足风，金箆石水用无功。不如回念三乘乐，便得浮生百病空。无子同居草庵下，有妻偕老道场中。何烦更请僧为侣，月上新归伴病翁。
游丰乐招提佛光三寺::白居易::竹鞋葵扇白绡巾，林野为家云是身。山寺每游多寄宿，都城暂出即经旬。汉容黄绮为逋客，尧放巢由作外臣。昨日制书临郡县，不该愚谷醉乡人。
池畔逐凉::白居易::风清泉冷竹修修，三伏炎天凉似秋。黄犬引迎骑马客，青衣扶下钓鱼舟。衰容自觉宜闲坐，蹇步谁能更远游。料得此身终老处，只应林下与滩头。
池鹤八绝句 鸡赠鹤::白居易::一声警露君能薄，五德司晨我用多。不会悠悠时俗士，重君轻我意如何。
池鹤八绝句 鹤荅鸡::白居易::尔争伉俪泥中鬬，吾整羽仪松上栖。不可遣他天下眼，却轻野鹤重家鸡。
池鹤八绝句 乌赠鹤::白居易::与君白黑大分明，纵不相亲莫见轻。我每夜啼君怨别，玉徽琴里忝同声。
池鹤八绝句 鹤荅乌::白居易::吾爱栖云上华表，汝多攫肉下田中。吾音中羽汝声角，琴曲虽同调不同。
池鹤八绝句 鸢赠鹤::白居易::君夸名鹤我名鸢，君叫闻天我戾天。更有与君相似处，饥来一种啄腥膻。
池鹤八绝句 鹤荅鸢::白居易::无妨自是莫相非，清浊高低各有归。鸾鹤群中彩云里，几时曾见喘鸢飞。
池鹤八绝句 鹅赠鹤::白居易::君因风送入青云，我被人驱向鸭群。雪颈霜毛红网掌，请看何处不如君。
池鹤八绝句 鹤荅鹅::白居易::右军殁后欲何依，只合随鸡逐鸭飞。未必牺牲及吾辈，大都我瘦胜君肥。
谈氏小外孙玉童::白居易::外翁七十孙三岁，笑指琴书欲遣传。自念老夫今耄矣，因思稚子更茫然。中郎馀庆锺羊祜，子幼能文似马迁。才与不才争料得，东床空后且娇怜。
送后集往庐山东林寺兼寄云皋上人::白居易::后集寄将何处去，故山迢递在匡庐。旧僧独有云皋在，三二年来不得书。别后道情添几许，老来筋力又何如。来生缘会应非远，彼此年过七十余。
客有说::白居易::近有人从海上回，海山深处见楼台。中有仙龛虚一室，多传此待乐天来。
荅客说::白居易::吾学空门非学仙，恐君此说是虚传。海山不是吾归处，归即应归兜率天。
哭刘尚书梦得二首 一::白居易::四海齐名白与刘，百年交分两绸缪。同贫同病退闲日，一死一生临老头。杯酒英雄君与操，文章微婉我知丘。贤豪虽殁精灵在，应共微之地下游。
哭刘尚书梦得二首 二::白居易::今日哭君吾道孤，寝门泪满白髭须。不知箭折弓何用，兼恐唇亡齿亦枯。窅窅穷泉埋宝玉，骎骎落景挂桑榆。夜台暮齿期非远，但问前头相见无。
游赵村杏花::白居易::赵村红杏每年开，十五年来看几回。七十三人难再到，今春来是别花来。
刑部尚书致仕::白居易::十五年来洛下居，道缘俗累两何如。迷路心回因向佛，宦途事了是悬车。全家遁世曾无闷，半俸资身亦有余。唯是名衔人不会，毘耶长者白尚书。
初致仕后戏酬留守牛相公幷呈分司诸寮友::白居易::南北东西无所羁，挂冠目在胜分司。探花尝酒多先到，拜表行香尽不知。炮笋烹鱼饱飧后，拥袍枕臂醉眠时。报君一语君应笑，兼亦无心羡保厘。
戏问牛司徒::白居易::抖擞尘缨捋白须，半酣扶起问司徒。不知诏下悬车后，醉舞狂歌有例无。
开龙门八节石滩诗二首 一::白居易::铁凿金锤殷若雷，八滩九石剑棱摧。竹篙桂檝飞如箭，百筏千艘鱼贯来。振锡导师凭众力，挥金退傅施家财。他时相逐西方去，莫虑尘沙路不开。
开龙门八节石滩诗二首 二::白居易::七十三翁旦暮身，誓开险路作通津。夜舟过此无倾覆，朝胫从今免苦辛。十里叱滩变河汉，八寒阴狱化阳春。我身虽殁心长在，暗施慈悲与后人。
酬寄牛相公同宿话旧劝酒见赠::白居易::每来政事堂中宿，共忆华阳观里时。日暮独归愁米尽，泥深同出借驴骑。交游今日唯残我，富贵当年更有谁。彼此相看头雪白，一杯可合重推辞。
道场独坐::白居易::整顿衣巾拂净床，一瓶秋水一炉香。不论烦恼先须去，直到菩提亦拟忘。朝谒久停收剑珮，宴游渐罢废壶觞。世间无用残年处，祗合逍遥坐道场。
狂吟七言十四韵::白居易::亦知世是休明世，自想身非富贵身。但恐人间为长物，不如林下作遗民。游依二室成三友，住近双林当四邻。性海澄渟平少浪，心田洒扫净无尘。香山闲宿一千夜，梓泽连游十六春。是客相逢皆故旧，无僧每见不殷勤。药停有喜闲销疾，金尽无忧醉忘贫。补绽衣裳愧妻女，支持酒肉赖交亲。俸随日计钱盈贯，禄逐年支粟满囷。洛堰鱼鲜供取足，游村果熟馈争新。诗章人与传千首，寿命天教过七旬。点检一生徼幸事，东都除我更无人。
喜裴涛使君携诗见访醉中戏赠::白居易::忽闻扣户醉吟声，不觉停杯倒屣迎。共放诗狂同酒癖，与君别是一亲情。
得潮州杨相公继之书幷诗以此寄之::白居易::诗情书意两殷勤，来自天南瘴海滨。初睹银钩还启齿，细吟琼什欲霑巾。凤池隔绝三千里，蜗舍沈冥十五春。唯有新昌故园月，至今分照两乡人。
宿府池西亭::白居易::池上平桥桥下亭，夜深睡觉上桥行。白头老尹重来宿，十五年前旧月明。
闲眠::白居易::暖床斜卧日曛腰，一觉闲眠百病销。尽日一餐茶两碗，更无所要到明朝。
杨柳枝词::白居易::一树春风千万枝，嫩于金色软于丝。永丰西角荒园里，尽日无人属阿谁。
诏取永丰柳植禁苑感赋::白居易::一树衰残委泥土，双枝荣耀植天庭。定知玄象今春后，柳宿光中添两星。
每见吕南二郎中新文辄窃有所叹惜因成长句以咏所怀::白居易::双金百炼少人知，纵我知君徒尔为。望梅合老无妨渴，画饼尚书不救饥。白日回头看又晚，青云举足蹑何迟。壮年可惜虚销掷，遣把闲杯吟咏诗。
胡吉郑刘卢张等六贤皆多年寿予亦次焉偶于弊居合成尚齿之会七老相顾既醉且欢静而思之此会稀有因成七言六韵以纪之传好事者::白居易::七人五百七十岁，拖紫纡朱垂白须。手里无金莫嗟叹，尊中有酒且欢娱。诗吟两句神还王，酒饮三杯气尚麤。嵬峩狂歌教婢拍，婆娑醉舞遣孙扶。天年高过二疏傅，人数多于四皓图。除却三山五天竺，人间此会更应无。
欢喜二偈 一::白居易::得老加年诚可喜，当春对酒亦宜欢。心中别有欢喜事，开得龙门八节滩。
欢喜二偈 二::白居易::眼暗头旋耳重听，唯余心口尚醒醒。今朝欢喜缘何事，礼彻佛名百部经。
赠诸少年::白居易::少年莫笑我蹉跎，听我狂翁一曲歌。入手荣名取虽少，关心稳事得还多。老惭退马霑刍秣，高喜归鸿脱弋罗。官给俸钱天与寿，些些贫病奈吾何。
感所见::白居易::巧者焦劳智者愁，愚翁何喜复何忧。莫嫌山木无人用，大胜笼禽不自由。网外老鸡因断尾，盘中鲜鲙为吞钩。谁人会我心中事，冷笑时时一掉头。
寄黔州马常侍::白居易::闲看双节信为贵，乐饮一杯谁与同。可惜风情与心力，五年抛掷在黔中。
闲居::白居易::风雨萧条秋少客，门庭冷静昼多关。金羁骆马近卖却，罗袖柳枝寻放还。书卷略寻聊取睡，酒杯浅把麤开颜。眼昏入夜休看月，脚重经春不上山。心静无妨喧处寂，机忘兼觉梦中闲。是非爱恶销停尽，唯寄空身在世间。
河阳石尚书破回鹘迎贵主过上党射鹭{斯/鸟}绘画为图猥蒙见示称叹不足以诗美之::白居易::塞北虏郊随手破，山东贼垒掉鞭收。乌孙公主归秦地，白马将军入潞州。剑拔青鳞蛇尾活，弦抨赤羽火星流。须知鸟目犹难漏，纵有天狼岂足忧。画角三声刁斗晓，清商一部管弦秋。他时麟阁图勋业，更合何人居上头。
自问此心呈诸老伴::白居易::朝问此心何所思，暮问此心何所为。不入公门慵敛手，不看人面免低眉。居士室间眠得所，少年场上饮非宜。闲谈亹亹留诸老，美酝徐徐进一卮。心未曾求过分事，身常少有不安时。此心除自谋身外，更问其余尽不知。
六年立春日人日作::白居易::二日立春人七日，盘蔬饼饵逐时新。年方吉郑犹为少，家比刘韩未是贫。乡园节岁应堪重，亲故欢游莫厌频。试作循潮封眼想，何由得见洛阳春。
咏身::白居易::自中风来三历闰，从悬军后几逢春。周南留滞称遗老，汉上羸残号半人。薄有文章传子弟，断无书札荅交亲。余年自问将何用，恐是人间賸长身。
予与山南王仆射起淮南李仆射绅事历五朝逾三纪海内年辈今唯三人荣路虽殊交情不替聊题长句寄举之公垂二相公::白居易::故交海内只三人，二坐岩廊一卧云。老爱诗书还似我，荣兼将相不如君。百年胶漆初心在，万里烟霄中路分。阿阁鸾凰野田鹤，何人信道旧同群。
读道德经::白居易::玄元皇帝著遗文，乌角先生仰后尘。金玉满堂非己物，子孙委蜕是他人。世间尽不关吾事，天下无亲于我身。只有一身宜爱护，少教冰炭逼心神。
禽虫十二章 一::白居易::燕违戊己鹊避岁，兹事因何羽族知。疑有凤凰颁鸟历，一时一日不参差。
禽虫十二章 二::白居易::水中科斗长成蛙，林下桑虫老作蛾。蛙跳蛾舞仰头笑，焉用鹍鹏鳞羽多。
禽虫十二章 三::白居易::江鱼群从称妻妾，塞雁联行号弟兄。但恐世间真眷属，亲疏亦是强为名。
禽虫十二章 四::白居易::蚕老茧成不庇身，蜂饥蜜熟属他人。须知年老忧家者，恐是二虫虚苦辛。
禽虫十二章 五::白居易::阿阁鹓鸾田舍乌，妍蚩贵贱两悬殊。如何闭向深笼里，一种摧颓触四隅。
禽虫十二章 六::白居易::兽中刀枪多怒吼，鸟遭罗弋尽哀鸣。羔羊口在缘何事，暗死屠门无一声。
禽虫十二章 七::白居易::蟭螟杀敌蚊巢上，蛮触交争蜗角中。应是诸天观下界，一微尘内鬬英雄。
禽虫十二章 八::白居易::蟏蛸网上罥蜉蝣，反复相持死始休。何异浮生临老日，一弹指顷报恩雠。
禽虫十二章 九::白居易::蚁王化饭为臣妾，蜾母偷虫作子孙。彼此假名非本物，其间何怨复何恩。
禽虫十二章 十::白居易::豆苗鹿嚼解乌毒，艾叶雀衔夺燕巢。鸟兽不曾看本草，谙知药性是谁教。
禽虫十二章 十一::白居易::一鼠得仙生羽翼，众鼠相看有羡色。岂知飞上未半空，已作乌鸢口中食。
禽虫十二章 十二::白居易::鹅乳养雏遗在水，鱼心想子变成鳞。细微幽隐何穷事，知者唯应是圣人。
劝酒::白居易::昨与美人对尊酒，朱颜如花腰似柳。今与美人倾一杯，秋风飒飒头上来。年光似水向东去，两鬓不禁白日催。东邻起楼高百尺，璇题照日光相射。珠翠无非二八人，盘筵何啻三千客。邻家儒者方下帷，夜诵古书朝忍饥。身年三十未入仕，仰望东邻安可期。一朝逸翮乘风势，金榜高张登上第。春闱未了冬登科，九万抟风谁与继。不逾十稔居台衡，门前车马纷纵横。人人仰望在何处，造化笔头云雨生。东邻高楼色未改，主人云亡息犹在。金玉车马一不存，朱门更有何人待。墙垣反锁长安春，楼台渐渐属西邻。松篁薄暮亦栖鸟，桃李无情还笑人。忆昔东邻宅初构，云甍彩栋皆非旧。玳瑁筵前翡翠栖，芙蓉池上鸳鸯鬬。日往月来凡几秋，一衰一盛何悠悠。但教帝里笙歌在，池上年年醉五侯。
南阳小将张彦硖口镇税人场射虎歌::白居易::海内昔年狎太平，横目穰穰何峥嵘。天生天杀岂天怒，忍使朝朝喂猛虎。关东驿路多丘荒，行人最忌税人场。张彦雄特制残暴，见之叱起如叱羊。鸣弦霹雳越幽阻，往往依林犹旅拒。草际旋看委锦茵，腰间不更抽白羽。老饕已毙众雏恐，童穉揶揄皆自勇。忠良效顺势亦然，一剑猜狂敢轻动。有文有武方为国，不是英雄伏不得。试征张彦作将军，几个将军愿策勋。
阴雨::白居易::润叶濡枝浃四方，浓云来去势何长。旷然寰宇清风满，救旱功高暑气凉。
喜雨::白居易::西北油然云势浓，须臾霶沛雨飘空。顿疏万物焦枯意，定看秋郊稼穑丰。
过故洛城::白居易::故城门前春日斜，故城门里无人家。市朝欲认不知处，漠漠野田飞草花。
赠薛涛::白居易::蛾眉山势接云霓，欲逐刘郎北路迷。若似剡中容易到，春风犹隔武陵溪。
送滕庶子致仕归婺州::白居易::春风秋月携歌酒，八十年来玩物华。已见曾孙骑竹马，犹听侍女唱梅花。入乡不杖归时健，出郭乘轺到处夸。儿著绣衣身衣锦，东阳门户胜滕家。
送刘郎中赴任苏州::白居易::仁风膏雨去随轮，胜境欢游到逐身。水驿路穿儿店月，花船棹入女湖春。宣城独咏窗中岫，柳恽单题汀上蘋。何似姑苏诗太守，吟诗相继有三人。
福先寺雪中饯刘苏州::白居易::送君何处展离筵，大梵王宫大雪天。庾岭梅花落歌管，谢家柳絮扑金田。乱从纨袖交加舞，醉入篮轝取次眠。却笑召邹兼访戴，只持空酒驾空船。
除夜言怀兼赠张常侍::白居易::三百六旬今夜尽，六十四年明日催。不用叹身随日老，亦须知寿逐年来。加添雪兴凭毡帐，消杀春愁付酒杯。唯恨诗成君去后，红笺纸卷为谁开。
送张常侍西归::白居易::二年花下为闲伴，一旦尊前弃老夫。西午桥街行怅望，南龙兴寺立踟蹰。洛城久住留情否，省骑重归称意无。出镇归朝但相访，此身应不离东都。
和河南郑尹新岁对雪::白居易::白雪吟诗铃阁开，故情新兴两裴回。昔经勤苦照书卷，今助欢娱飘酒杯。楚客难酬郢中曲，吴公兼占洛阳才。铜街金谷春知否，又有诗人作尹来。
吹笙内人出家::白居易::雨露难忘君念重，电泡易灭妾身轻。金刀已剃头然发，玉管休吹肠断声。新戒珠从衣里得，初心莲向火中生。道场夜半香花冷，犹在灯前礼佛名。
醉中见微之旧卷有感::白居易::今朝何事一霑襟，检得君诗醉后吟。老泪交流风病眼，春笺摇动酒杯心。银钩尘覆年年暗，玉树泥埋日日深。闻道墓松高一丈，更无消息到如今。
寿安歇马重吟::白居易::春衫细薄马蹄轻，一日迟迟进一程。野枣花含新蜜气，山禽语带破匏声。垂鞭晚就槐阴歇，低倡闲冲柳絮行。忽忆家园须速去，樱桃欲熟笋应生。
赠张处士山人::白居易::萝襟蕙带竹皮巾，虽到尘中不染尘。每见俗人多惨淡，惟逢美酒即殷勤。浮云心事谁能会，老鹤风标不可亲。世说三生如不谬，共疑巢许是前身。
梦得得新诗::白居易::池上今宵风月凉，闲教少乐理霓裳。集仙殿里新词到，便播笙歌作乐章。
初见刘二十八郎中有感::白居易::欲话毘陵君反袂，欲言夏口我霑衣。谁知临老相逢日，悲叹声多语笑稀。
夜题玉泉::白居易::遇客多言爱山水，逢僧尽道厌嚣尘。玉泉潭畔松间宿，要且经年无一人。
拜表早出赠皇甫宾客::白居易::一月一回同拜表，莫辞侵早过中桥。老于君者应无数，犹趁西京十五朝。
赠郑尹::白居易::府池东北旧亭台，久别长思醉一回。但请主人空埽地，自携杯酒管弦来。
别杨同州后却寄::白居易::潘驿桥南醉中别，下邽村北醒时归。春风怪我君知否，榆叶杨花扑面飞。
狐泉店前作::白居易::野狐泉上柳花飞，逐水东流便不归。花水悠悠两无意，因风吹落偶相依。
赠卢绩::白居易::余杭县里卢明府，虚白亭中白舍人。今日相逢头似雪，一杯相劝送残春。
与裴华州同过敷水戏赠::白居易::使君五马且蜘蹰，马上能听绝句无。每过桑间试留意，何妨后代有罗敷。
闲游::白居易::欲笑随情酒逐身，此身虽老未辜春。春来点检闲游数，犹自多于年少人。
和柳公权登齐云楼::白居易::楼外春晴百鸟鸣，楼中春酒美人倾。路傍花日添衣色，云里天风散珮声。向此高吟谁得意，偶来闲客独多情。佳时莫起兴亡恨，游乐今逢四海清。
毛公坛::白居易::毛公坛上片云闲，得道何年去不还。千载鹤翎归碧落，五湖空镇万重山。
灵岩寺::白居易::馆娃宫畔千年寺，水阔云多客到稀。闻说春来更惆怅，百花深处一僧归。
白云泉::白居易::天平山上白云泉，云自无心水自闲。何必奔冲山下去，更添波浪向人间。
寄韬光禅师::白居易::一山门作两山门，两寺原从一寺分。东涧水流西涧水，南山云起北山云。前台花发后台见，上界钟声下界闻。遥想吾师行道处，天香桂子落纷纷。
惜花::白居易::可怜夭艳正当时，刚被狂风一夜吹。今日流莺来旧处，百般言语泥空枝。
七夕::白居易::烟霄微月澹长空，银汉秋期万古同。几许欢情与离恨，年年幷在此宵中。
翻经台::白居易::一会灵山犹未散，重翻贝叶有来由。是名精进才开眼，岩石无端亦点头。
寄题上强山精舍寺::白居易::惯游山水住南州，行尽天台及虎丘。惟有上强精舍寺，最堪游处未曾游。
九老图诗::白居易::雪作须眉云作衣，辽东华表鹤双归。当时一鹤犹希有，何况今逢两令威。
和裴相公傍水闲行绝句::白居易::行寻春水坐看山，早出中书晚未还。为报野僧岩客道，偷闲气味胜长闲。
七老会诗::吉皎::休官罢任已闲居，林苑园亭兴有余。对酒最宜花藻发，邀欢不厌柳条初。低腰醉舞垂绯袖，击筑讴歌任褐裾。宁用管弦来合杂，自亲松竹且清虚。飞觥酒到须先酌，赋咏成诗不住书。借问商山贤四皓，不如此后更何如。
七老会诗::刘真::垂丝今日幸同筵，朱紫居身是大年。赏景尚知心未退，吟诗犹觉力完全。闲庭饮酒当三月，在席挥毫象七贤。山茗煮时秋雾碧，玉杯斟处彩霞鲜。临堦花笑如歌妓，傍竹松声当管弦。虽未学穷生死诀，人间岂不是神仙。
七老会诗::郑据::东洛幽闲日暮春，邀欢多是白头宾。官班朱紫多相似，年纪高低次第匀。联句每言松竹意，停杯多说古今人。更无外事来心肺，空有清虚入思神。醉舞两回迎劝酒，狂歌一曲会娱身。今朝何事偏情重，同作明时列任臣。
七老会诗::卢真::三春已尽洛阳宫，天气初晴景象中。千朵嫩桃迎晓日，万株垂柳逐和风。非论官位皆相似，及至年高亦共同。对酒歌声犹觉妙，玩花诗思岂能穷。先时共作三朝贵，今日犹逢七老翁。但愿醁醽常满酌，烟霞万里会应同。
七老会诗::张浑::幽亭春尽共为欢，印绶居身是大官。遁迹岂劳登远岫，垂丝何必坐谿磻。诗联七韵犹应易，酒饮三杯未觉难。每况襟怀同宴会，共将心事比波澜。风吹野柳垂罗带，日照庭花落绮纨。此席不烦铺锦帐，斯筵堪作画图看。
奉和白太守拣橘::张彤::凌霜远涉太湖深，双卷朱旗望橘林。树树笼烟疑带火，山山照日似悬金。行看采掇方盈手，暗觉馨香已满襟。拣选封题皆尽力，无人不感近臣心。
和白太守拣贡橘::周元范::离离朱实绿丛中，似火烧山处处红。影下寒林沈绿水，光摇高树照晴空。银章自竭人臣力，玉液谁知造化功。看取明朝船发后，余香犹尚逐仁风。
书巫山神女祠::繁知一::忠州刺史今才子，行到巫山必有诗。为报高唐神女道，速排云雨候清词。
唐昌观玉蘂花折有仙人游怅然成二绝 一::严休复::终日斋心祷玉宸，魂销目断未逢真。不如满树琼瑶蘂，笑对藏花洞里人。
唐昌观玉蘂花折有仙人游怅然成二绝 二::严休复::羽车潜下玉龟山，尘世何由睹蕣颜。唯有多情枝上雪，好风吹缀绿云鬟。
苏州元日郡斋感怀寄越州元相公杭州白舍人::李谅::称庆还乡郡吏归，端忧明发俨朝衣。首开三百六旬日，新知四十九年非。当官补拙犹勤虑，游宦量才已息机。举族共资随月俸，一身惟忆故山薇。旧交邂逅封疆近，老牧萧条宴赏稀。书札每来同笑语，篇章时到借光辉。丝纶暂厌分符竹，舟檝初登拥羽旗。未知今日情何似，应与幽人事有违。
献卢尚书::万彤云::荷衣拭泪几回穿，欲谒朱门抵上天。不是尚书轻下客，山家无物与王权。
和白尚书赋永丰柳::卢贞::一树依依在永丰，两枝飞去杳无踪。玉皇曾采人间曲，应逐歌声入九重。
和李校书雨中自秘省见访知早入朝便入集贤不遇诗::王起::台庭才子来款扉，典校初从天禄归。已惭陋巷回玉趾，仍闻细雨霑彩衣。诘朝始趋凤阙去，此日遂愁鸡黍违。忆昨谬官在乌府，喜君对门讨鱼鲁。直庐相望夜每阑，高阁遥临月时吐。昔闻三入承明庐，今来重入中秘书。校文复忝丞相属，博物更与张侯居。新冠峩峩不变铁，旧泉脉脉犹在渠。忽枉情人吐芳讯，临风不羡潘锦舒。忆见青天霞未卷，吟玩瑶华不知晚。自怜岂是风引舟，如何渐与蓬山远。
和周侍郎见寄::王起::贡院离来二十霜，谁知更忝主文场。杨叶纵能穿旧的，桂枝何必爱新香。九重每忆同仙禁，六义初吟得夜光。莫道相知不相见，莲峰之下欲征黄。
赠毛仙翁::王起::冰霜肌骨称童年，羽驾何由到俗间。丹灶化金留秘诀，仙宫嗽玉叩玄关。壶中世界青天近，洞里烟霞白日闲。若许随师去尘网，愿陪鸾鹤向三山。
题马侍中燧木香亭::邵楚苌::春日迟迟木香阁，窈窕佳人褰绣幕。淋漓玉露滴紫蕤，绵蛮黄鸟窥朱萼。横汉碧云歌处断，满地花钿舞时落。树影参差斜入檐，风动玲珑水晶箔。
赠毛仙翁::杨嗣复::天上玉郎骑白鹤，肘后金壶盛妙药。暂游下界傲五侯，重看当时旧城郭。羽衣茸茸轻似雪，云上双童持绛节。王母亲缝紫锦囊，令向怀中藏秘诀。令威子晋皆俦侣，东岳同寻太真女。搜奇缀韵和阳春，文章不是人间语。药成自固黄金骨，天地齐兮身不没。日月宫中便是家，下视昆仑何突兀。童姿玉貌谁方比，玄发绿髯光弥弥。满朝将相门弟子，随师尽愿抛尘滓。九转琅玕必有余，愿乞刀圭救生死。
题李处士山居::杨嗣复::卧龙决起为时君，寂寞匡庐惟白云。今日仲容修故业，草堂焉敢更移文。
谢寄新茶::杨嗣复::石上生芽二月中，蒙山顾渚莫争雄。封题寄与杨司马，应为前衔是相公。
乌啼曲::杨衡::可怜杨叶复杨花，雪净烟深碧玉家。乌栖不定枝条弱，城头夜半声哑哑。浮萍流荡门前水，任罥芙蓉莫浣纱。
白纻歌二首 一::杨衡::玉缨翠佩杂轻罗，香汗微渍朱颜酡，为君起唱白纻歌。清声袅云繁思多，凝笳哀瑟时相和。金壶半倾芳夜促，梁尘霏霏暗红烛。令君安坐听终曲，坠叶飘花难再复。
长门怨::杨衡::丝声繁兮管声急，珠帘不卷风吹入。万遍凝愁枕上听，千回候命花间立。望望昭阳信不来，回眸独掩红巾泣。
寄彻公::杨衡::北风吹霜霜月明，荷叶枯尽越水清。别来几度龙宫宿，雪山童子应相逐。
哭李象::杨衡::白鸡黄犬不将去，寂寞空余葬时路。草死花开年复年，后人知是何人墓。忆君思君独不眠，夜寒月照青枫树。
宿云溪观赋得秋灯引送客::杨衡::云房寄宿秋夜客，一灯荧荧照虚壁。虫声呼客客未眠，几人语话清景侧。不可离别愁纷多，秋灯秋灯奈别何。
赠庐山道士::杨衡::寂寥高室古松寒，松下仙人字委鸾。头垂白发朝鸣磬，手把青芝夜遶坛。物像自随尘外灭，真源长向性中看。悠悠万古皆如此，秋比松枝春比兰。
春梦::杨衡::空庭日照花如锦，红妆美人当昼寝。傍人不知梦中事，唯见玉钗时坠枕。
宿青牛谷::杨衡::随云步入青牛谷，青牛道士留我宿。可怜夜久月明中，唯有坛边一枝竹。
槿::杨衡::自用金钱买槿栽，二年方始一花开。怜红未许家人见，胡蝶争知早到来。
九日::杨衡::黄菊紫菊傍篱落，摘菊泛酒爱芳新。不堪今日望乡意，强插茱萸随众人。
仙女词::杨衡::玉京初侍紫皇君，金缕鸳鸯满绛裙。仙宫一闭无消息，遥结芳心向碧云。
席上赠刘梦得::牛僧孺::粉署为郎四十春，今来名辈更无人。休论世上升沉事，且鬬樽前见在身。珠玉会应成咳唾，山川犹觉露精神。莫嫌恃酒轻言语，曾把文章谒后尘。
别慧山书堂::湛贲::卷帘晓望云平槛，下榻宵吟月半窗。病守未能依结社，更施何术去为邦。
故乡除夜::周弘亮::三百六十日云终，故乡还与异乡同。非唯律变情堪恨，抑亦才疏命未通。何处夜歌销腊酒，谁家高烛候春风。诗成始欲吟将看，早是去年牵课中。
和白乐天::崔玄亮::病余归到洛阳头，拭目开眉见白侯。凤诏恐君今岁去，龙门欠我旧时游。几人樽下同歌咏，数盏灯前共献酬。相对忆刘刘在远，寒宵耿耿梦长洲。
句::崔玄亮::共相呼唤醉归来。
淮南游故居感旧酬西川李尚书德裕::王播::昔年献赋去江湄，今日行春到却悲。三径仅存新竹树，四邻惟见旧孙儿。壁间潜认偷光处，川上宁忘结网时。更见桥边记名姓，始知题柱免人嗤。
题木兰院二首 一::王播::三十年前此院游，木兰花发院新修。如今再到经行处，树老无花僧白头。
题木兰院二首 二::王播::上堂已了各西东，惭愧阇黎饭后钟。三十年来尘扑面，如今始得碧纱笼。
次潭州酬唐侍御姚员外游道林岳麓寺题示::沈传师::承明年老辄自论，乞得湘守东南奔。为闻楚国富山水，青嶂逦迤僧家园。含香珥笔皆眷旧，谦抑自忘台省尊。不令执简候亭馆，直许携手游山樊。忽惊列岫晓来逼，朔雪洗尽烟岚昏。碧波回屿三山转，丹槛缭郭千艘屯。华镳躞蹀绚砂步，大斾彩错辉松门。樛枝竞骛龙蛇势，折干不灭风霆痕。相重古殿倚嵓腹，别引新径萦云根。目伤平楚虞帝魂，情多思远聊开樽。危弦细管逐歌飘，画鼓绣靴随节翻。锵金七言凌老杜，入木八法蟠高轩。嗟余潦倒久不利，忍复感激论元元。
赠毛仙翁::沈传师::安期何事出云烟，为把仙方与世传。只向人间称百岁，谁知洞里过千年。青牛到日迎方朔，丹灶开时共稚川。更说桃源更深处，异花长占四时天。
寄大府兄侍史::沈传师::积雪山阴马过难，残更深夜铁衣寒。将军破了单于阵，更把兵书仔细看。
在巴南望郡南山呈乐天::白行简::临江一嶂白云间，红绿层层锦绣班。不作巴南天外意，何殊昭应望骊山。
春日山亭::牟融::醉来重整华阳巾，搔首惊看白发新。莫道愁多因病酒，只缘命薄不辞贫。龙鱼失水难为用，龟玉蒙尘未见珍。正是圣朝全盛日，讵知林下有闲人。
寄周韶州::牟融::十年学道困穷庐，空有长才重老儒。功业要当垂永久，利名那得在须臾。山中荆璞谁知玉，海底骊龙不见珠。寄语故人休怅怏，古来贤达事多殊。
寄范使君::牟融::未秋为别已终秋，咫尺娄江路阻修。心上惟君知委曲，眼前独我逐漂流。从来姑息难为好，到底依栖总是诹。西望家山成浩叹，临风搔首不胜愁。
送罗约::牟融::雨晴江馆柳依依，握手那堪此别离。独鹤孤琴随远斾，红亭绿酒惜分岐。月明野店闻鸡早，花暗关城匹马迟。从夜定知相忆处，东风回首不胜悲。
题李昭训山水::牟融::卜筑藏修地自偏，尊前诗酒集群贤。半岩松暝时藏鹤，一枕秋声夜听泉。风月谩劳酬逸兴，渔樵随处度流年。南州人物依然在，山水幽居胜辋川。
处厚游杭作诗寄之::牟融::江村摇落暂逢秋，况是闻君独远游。浙水风烟思吊古，楚乡人物赋登楼。书沈寒雁云边影，梦绕清猿月下愁。念我故人劳碌久，不如投老卧沧洲。
山中有怀李十二::牟融::林前风景晚苍苍，林下怀人路杳茫。白发流年淹旧业，碧山茅屋卧斜阳。客边秋兴悲张翰，病里春情笑沈郎。何事登楼□□□，几回搔首□思归。
客中作::牟融::异乡岁晚怅离怀，游子驱驰愧不才。夜夜砧声催客去，年年雁影带寒来。半林残叶迎霜落，三径黄花近节开。几度无聊倍惆怅，临风搔首独兴哀。
山寺律僧画兰竹图::牟融::偶来绝顶兴无穷，独有山僧笔最工。绿径日长袁户在，紫荃秋晚谢庭空。离花影度湘江月，遗珮香生洛浦风。欲结岁寒盟不去，忘机相对画图中。
有感二首 一::牟融::何事离怀入梦频，贫居寂莫四无邻。诗因韵险难成律，酒为愁多不顾身。眼底故人惊岁别，尊前华发逐时新。十年飘泊如萍迹，一度登临一怅神。
有感二首 二::牟融::搔首临风独倚栏，客边惊觉岁华残。栖迟未遇常鋾荐，邂逅宁弹贡禹冠。有兴不愁诗韵险，无聊只怕酒杯干。何如日日长如醉，付与诗人一笑看。
送沈侯之京::牟融::悠悠旌斾出东楼，特出仙郎上帝州。刘旻才高能富国，萧何人杰足封侯。关河弱柳垂金缕，水驿青帘拂画楼。欲尽故人尊酒意，春风江上暂停舟。
寄羽士::牟融::别来有路隔仙凡，几度临风欲去难。乐道无时忘鹤伴，谈玄何日到星坛。山中胜景常留客，林下清风好炼丹。使我浮生尘鞅脱，相从应得一盘桓。
题赵支::牟融::林间曲径掩衡茅，遶屋青青翡翠梢。一枕秋声鸾舞月，半窗云影鹤归巢。曾闻贾谊陈奇策，肯学杨雄赋解嘲。我有清风高节在，知君不负岁寒交。
司马迁墓::牟融::落落长才负不羁，中原回首益堪悲。英雄此日谁能荐，声价当时众所推。一代高风留异国，百年遗迹剩残碑。经过词客空惆怅，落日寒烟赋黍离。
春游::牟融::锦袍日暖耀冰蚕，上客陪游酒半酣。笑拂吟鞭邀好兴，醉欹乌帽逞雄谈。楼前弱柳摇金缕，林外遥山隔翠岚。正是太平行乐处，春风花下且停骖。
水西草堂::牟融::萝径萧然曲业存，闲云流水四无邻。身留白屋潜踪迹，门□□吟学隐沦。吟对琴尊江上月，笑看花木镜中春。遗书自有亲□处，何必驱驰扰世尘。
送羽衣之京::牟融::羽衣缥缈拂尘嚣，怅别河梁赠柳条。阆苑云深孤鹤迥，蓬莱天近一身遥。香浮宝辇仙风润，花落瑶坛绛雨消。自是长生林下客，也陪鸳鹭入清朝。
题道院壁::牟融::山中旧宅四无邻，草净云和迥绝尘。神枣胡麻能饭客，桃花流水荫通津。星坛火伏烟霞暝，林壑春香鸟雀驯。若使凡缘终可脱，也应从此度闲身。
赠欧阳詹::牟融::为客囊无季子金，半生踪迹任浮沈。服勤因念劬劳重，思养徒怀感慨深。岛外断云凝远日，天涯芳草动愁心。家林千里遥相忆，几度停车一怅吟。
邵公母::牟融::搔首惊闻楚些歌，拂衣归去泪悬河。劬劳常想三春恨，思养其如寸草何。浙水梦怀千里远，苏台愁望白云多。伤心独有黄堂客，几度临风咏蓼莪。
客中作::牟融::千里云山恋旧游，寒窗凉雨夜悠悠。浮亭花竹频劳梦，别路风烟半是愁。芳草傍人空对酒，流年多病倦登楼。一杯重向樽前醉，莫遣相思累白头。
赠杨处厚::牟融::十年学道苦劳神，赢得尊前一病身。天上故人皆自贵，山中明月独相亲。客心淡泊偏宜静，吾道从容不厌贫。几度临风一回首，笑看华发及时新。
重赠张籍::牟融::旧日仪容只宛然，笑谈不觉度流年。凡缘未了嗟无子，薄命能孤不怨天。一醉便同尘外客，百杯疑是酒中仙。人生随处堪为乐，管甚秋香满鬓边。
赠殷以道::牟融::世路红尘懒步趋，长年结屋傍岩隅。独留乡井诚非隐，老向山林不自愚。肯信白圭终在璞，谁怜沧海竟遗珠。闲来抚景穷吟处，尊酒临风不自娱。
翁母些::牟融::满头华发向人垂，长逝音容迥莫追。先垅每怀风木夜，画堂无复彩衣时。停车遥望孤云影，翘首惊看吊鹤悲。独有贤人崇孝义，伤心共咏蓼莪诗。
题山庄::牟融::萝屋萧萧事事幽，临风搔首远凝眸。东园松菊存遗业，晚景桑榆乐旧游。吟对清尊江上月，笑谈华发镜中秋。床头浊酒时时漉，上客相过一任留。
沈存尚林亭夜宴::牟融::草堂寂寂景偏幽，到此令人一纵眸。松菊寒香三径晚，桑榆烟景两淮秋。近山红叶堆林屋，隔浦青帘拂画楼。终日忘情能自乐，清尊应得遣闲愁。
题孙君山亭::牟融::长年乐道远尘氛，静筑藏修学隐沦。吟对琴樽庭下月，笑看花木槛前春。闲来欲著登山屐，醉里还披漉酒巾。林壑能忘轩冕贵，白云黄鹤好相亲。
题徐俞山居::牟融::青山重叠巧裁攒，引水流泉夜激湍。岚锁岩扉清昼瞑，云归松壑翠阴寒。不因李相门前见，曾向袁生画里看。老我不堪诗思杳，几回吟倚曲栏干。
送范启东还京::牟融::萧萧行李上征鞍，满目离情欲去难。客里故人尊酒别，天涯游子弊裘寒。官桥杨柳和愁折，驿路梅花带雪看。重到京华旧游处，春风佳丽好盘桓。
楼城叙别::牟融::故人为客上神州，倾盖相逢感昔游。屈指年华嗟远别，对床风雨话离愁。清樽不负花前约，白发惊看镜里秋。此际那堪重分手，缘波芳草暂停舟。
写意二首 一::牟融::寂寥荒馆闭闲门，苔径阴阴屐少痕。白发颠狂尘梦断，青毡泠落客心存。高山流水琴三弄，明月清风酒一樽。醉后曲肱林下卧，此生荣辱不须论。
写意二首 二::牟融::萧萧华发满头生，深远蓬门倦送迎。独喜冥心无外慕，自怜知命不求荣。闲情欲赋思陶令，卧病和人问马卿。林下贫居甘困守，尽教城市不知名。
赠浙西李相公::牟融::长庚烈烈独遥天，盛世应知降谪仙。月里昔曾分兔药，人间今喜得椿年。文章政事追先达，冠盖声华羡昔贤。尊酒与君称寿毕，春风入醉绮罗筵。
天台::牟融::碧溪流水泛桃花，树绕天台迥不赊。洞里无尘通客境，人间有路入仙家。鸡鸣犬吠三山近，草静云和一径斜。此地不知何处去，暂留琼珮卧烟霞。
送陈衡::牟融::秋江烟景晚苍苍，江上离人促去航。千里一官嗟独往，十年双髩付三霜。云迷楼曲亲庭远，梦遶通山客路长。不必临风悲冷落，古来白首尚为郎。
送沈翔::牟融::江上西风一櫂归，故人此别会应稀。清朝尽道无遗逸，当路谁曾访少微。谩有才华嗟未达，闲寻鸥鸟暂忘机。临岐不用空惆怅，未必新丰老布衣。
过蠡湖::牟融::东湖烟水浩漫漫，湘浦秋声入夜寒。风外暗香飘落粉，月中清影无离鸾。多情袁尹频移席，有道乔仙独倚阑。几度篝帘相对处，无边诗思到吟坛。
登环翠楼::牟融::山中地僻好藏修，寂寂幽居架小楼。云树四围当户瞑，烟岚一带隔帘浮。举杯对月邀诗兴，抚景令人豁醉眸。我亦人间肥遁客，也将踪迹寄林丘。
游淮云寺::牟融::白云深锁沃州山，冠盖登临众仰攀。松径风清闻鹤唳，昙花香瞑见僧还。玄机隐隐应难觉，尘事悠悠了不关。兴尽凡缘因未晚，裴回依旧到人间。
游报本寺 一::牟融::山房寂寂荜门开，此日相期社友来。雅兴共寻方外乐，新诗争羡郢中才。茶烟袅袅笼禅榻，竹影萧萧扫径苔。醉后不知明月上，狂歌直到夜深回。
游报本寺 二::牟融::了然尘事不相关，锡杖时时独看山。白发任教双鬓改，黄金难买一生闲。不留活计存囊底，赢得诗名满世间。自笑微躯长碌碌，几时来此学无还。
题陈侯竹亭::牟融::曾向幽亭一榻分，清风满座绝尘氛。丹山凤泣钩帘听，沧海龙吟对酒闻。漠漠瞑阴笼砌月，盈盈寒翠动湘云。岁寒高节谁能识，独有王猷爱此君。
送报本寺分韵得通字::牟融::几度乘闲谒梵宫，此郎声价重江东。贵侯知重曾忘势，闲客频来也悟空。满地新蔬和雨绿，半林残叶带霜红。□□□□□□□，□□□□□□□。
寄永平友人 一::牟融::故人千里隔天涯，几度临风动远思。贾谊上书曾伏阙，仲舒陈策欲匡时。高风落落谁同调，往事悠悠我独悲。何日归来话畴昔，一樽重叙旧襟期。
寄永平友人 二::牟融::朔风猎猎惨寒沙，关月寥寥咽暮笳。放逐一心终去国，驱驰千里未还家。青蝇点玉原非病，沧海遗珠世所嗟。直道未容淹屈久，暂劳踪迹寄天涯。
陈使君山庄::牟融::新卜幽居地自偏，士林争羡使君贤。数椽潇洒临溪屋，十亩膏腴附郭田。流水断桥芳草路，淡烟疏雨落花天。秋成准拟重来此，沈醉何妨一榻眠。
题寺壁::牟融::僧家胜景瞰平川，雾重岚深马不前。宛转数声花外鸟，往来几叶渡头船。青山远隔红尘路，碧殿深笼绿树烟。闻道此中堪遁迹，肯容一榻学逃禅。
送徐浩::牟融::渡口潮平促去舟，莫辞尊酒暂相留。弟兄聚散云边雁，踪迹浮沈水上鸥。千里好山青入楚，几家深树碧藏楼。知君此去情偏切，堂上椿萱雪满头。
荆州歌::李白::白帝城边足风波，瞿塘五月谁敢过。
采莲曲::李白::若耶谿傍采莲女，笑隔荷花共人语。日照新妆水底明，风飘香袂空中举。岸上谁家游冶郎，三三五五暎垂杨。紫骝嘶入落花去，见此踟蹰空断肠。
结袜子::李白::燕南壮士吴门豪，筑中置铅鱼隐刀。感君恩重许君命，太山一掷轻鸿毛。
白纻辞三首 三::李白::吴刀剪彩缝舞衣，明妆丽服夺春晖。扬眉转袖若雪飞，倾城独立世所稀。激楚结风醉忘归，高堂月落烛已微，玉钗挂缨君莫违。
凤吹笙曲::李白::仙人十五爱吹笙，学得昆丘彩凤鸣。始闻炼气餐金液，复道朝天赴玉京。玉京迢迢几千里，凤笙去去无穷已。欲叹离声发绛唇，更嗟别调流纤指。此时惜别讵堪闻，此地相看未忍分。重吟真曲和清吹，却奏仙歌响绿云。绿云紫气向函关，访道应寻缑氏山。莫学吹笙王子晋，一遇浮丘断不还。
清平调词三首 一::李白::云想衣裳花想容，春风拂槛露华浓。若非群玉山头见，会向瑶台月下逢。
清平调词三首 二::李白::一枝秾艳露凝香，云雨巫山枉断肠。借问汉宫谁得似，可怜飞燕倚新妆。
清平调词三首 三::李白::名花倾国两相欢，长得君王带笑看。觧释春风无限恨，沈香亭北倚阑干。
少年行二首 二::李白::五陵年少金市东，银鞍白马度春风。落花踏尽游何处，笑入胡姬酒肆中。
江上吟::李白::木兰之枻沙棠舟，玉箫金管坐两头。美酒尊中置千斛，载妓随波任去留。仙人有待乘黄鹤，海客无心随白鸥。屈平词赋悬日月，楚王台榭空山丘。兴酣落笔摇五岳，诗成笑傲凌沧洲。功名富贵若长在，汉水亦应西北流。
侍从宜春苑奉诏赋龙池柳色初青听新莺百啭歌::李白::东风已绿瀛洲草，紫殿红楼觉春好，池南柳色半青青。萦烟袅娜拂绮城，垂丝百尺挂雕楹。上有好鸟相和鸣，间关早得春风情。春风卷入碧云去，千门万户皆春声。是时君王在镐京，五云垂晖耀紫清。仗出金宫随日转，天回玉辇绕花行。始向蓬莱看舞鹤，还过茝石听新莺。新莺飞绕上林苑，愿入箫韶杂凤笙。
豳歌行上新平长史兄粲::李白::豳谷稍稍振庭柯，泾水浩浩扬湍波。哀鸿酸嘶暮声急，愁云苍惨寒气多。忆昨去家此为客，荷花初红柳条碧。中宵出饮三百杯，明朝归揖二千石。宁知流寓变光辉，胡霜萧飒绕客衣。寒灰寂寞凭谁暖，落叶飘扬何处归。吾兄行乐穷曛旭，满堂有美颜如玉。赵女长歌入彩云，燕姬醉舞娇红烛。狐裘兽炭酌流霞，壮士悲吟宁见嗟。前荣后枯相翻覆，何惜余光及棣华。
西岳云台歌送丹丘子::李白::西岳峥嵘何壮哉，黄河如丝天际来。黄河万里触山动，盘涡毂转秦地雷。荣光休气纷五彩，千年一清圣人在。巨灵咆哮擘两山，洪波喷箭射东海。三峰却立如欲摧，翠崖丹谷高掌开。白帝金精运元气，石作莲花云作台。云台阁道连窈冥，中有不死丹丘生。明星玉女备洒扫，麻姑搔背指爪轻。我皇手把天地户，丹丘谈天与天语。九重出入生光辉，东来蓬莱复西归。玉浆傥惠故人饮，骑二茅龙上天飞。
劳劳亭歌::李白::金陵劳劳送客堂，蔓草离离生道傍。古情不尽东流水，此地悲风愁白杨。我乘素舸同康乐，朗咏清川飞夜霜。昔闻牛渚吟五章，今来何谢袁家郎。苦竹寒声动秋月，独宿空帘归梦长。
横江词六首 二::李白::海潮南去过浔阳，牛渚由来险马当。横江欲渡风波恶，一水牵愁万里长。
横江词六首 三::李白::横江西望阻西秦，汉水东连扬子津。白浪如山那可渡，狂风愁杀峭帆人。
横江词六首 四::李白::海神来过恶风回，浪打天门石壁开。浙江八月何如此，涛似连山喷雪来。
横江词六首 五::李白::横江馆前津吏迎，向余东指海云生。郎今欲渡缘何事，如此风波不可行。
横江词六首 六::李白::月晕天风雾不开，海鲸东蹙百川回。惊波一起三山动，公无渡河归去来。
金陵城西楼月下吟::李白::金陵夜寂凉风发，独上高楼望吴越。白云暎水摇空城，白露垂珠滴秋月。月下沈吟久不归，古来相接眼中稀。解道澄江净如练，令人长忆谢玄晖。
金陵歌送别范宣::李白::石头巉岩如虎踞，凌波欲过沧江去。锺山龙盘走势来，秀色横分历阳树。四十余帝三百秋，功名事迹随东流。白马小儿谁家子，泰清之岁来关囚。金陵昔时何壮哉，席卷英豪天下来。冠盖散为烟雾尽，金舆玉座成寒灰。扣剑悲吟空咄嗟，梁陈白骨乱如麻。天子龙沈景阳井，谁歌玉树后庭花。此地伤心不能道，目下离离长春草。送尔长江万里心，他年来访南山老。
当涂赵炎少府粉图山水歌::李白::峨眉高出西极天，罗浮直与南溟连。名公绎思挥彩笔，驱山走海置眼前。满堂空翠如可扫，赤城霞气苍梧烟。洞庭潇湘意渺绵，三江七泽情洄沿。惊涛汹涌向何处，孤舟一去迷归年。征帆不动亦不旋，飘如随风落天边。心摇目断兴难尽，几时可到三山巅。西峰峥嵘喷流泉，横石蹙水波潺湲。东厓合沓蔽轻雾，深林杂树空芊绵。此中冥昧失昼夜，隐几寂听无鸣蝉。长松之下列羽客，对坐不语南昌仙。南昌仙人赵夫子，妙年历落青云士。讼庭无事罗众宾，杳然如在丹青里。五色粉图安足珍，真仙可以全吾身。若待功成拂衣去，武陵桃花笑杀人。
永王东巡歌十一首 一::李白::永王正月东出师，天子遥分龙虎旗。楼船一举风波静，江汉翻为雁鹜池。
永王东巡歌十一首 二::李白::三川北虏乱如麻，四海南奔似永嘉。但用东山谢安石，为君谈笑静胡沙。
永王东巡歌十一首 三::李白::雷鼓嘈嘈喧武昌，云旗猎猎过寻阳。秋毫不犯三吴悦，春日遥看五色光。
永王东巡歌十一首 五::李白::二帝巡游俱未回，五陵松柏使人哀。诸侯不救河南地，更喜贤王远道来。
永王东巡歌十一首 六::李白::丹阳北固是吴关，画出楼台云水间。千岩烽火连沧海，两岸旌旗绕碧山。
永王东巡歌十一首 七::李白::王出三山按五湖，楼船跨海次陪都。战舰森森罗虎士，征帆一一引龙驹。
永王东巡歌十一首 八::李白::长风挂席势难回，海动山倾古月摧。君看帝子浮江日，何似龙骧出峡来。
永王东巡歌十一首 九::李白::祖龙浮海不成桥，汉武寻阳空射蛟。我王楼舰轻秦汉，却似文皇欲渡辽。
永王东巡歌十一首 十::李白::帝宠贤王入楚关，扫清江汉始应还。初从云梦开朱邸，更取金陵作小山。
永王东巡歌十一首 十一::李白::试借君王玉马鞭，指挥戎虏坐琼筵。南风一扫胡尘静，西入长安到日边。
上皇西巡南京歌十首 一::李白::胡尘轻拂建章台，圣主西巡蜀道来。剑壁门高五千尺，石为楼阁九天开。
上皇西巡南京歌十首 二::李白::九天开出一成都，万户千门入画图。草树云山如锦绣，秦川得及此间无。
上皇西巡南京歌十首 三::李白::华阳春树号新丰，行入新都若旧宫。柳色未饶秦地绿，花光不灭上阳红。
上皇西巡南京歌十首 四::李白::谁道君王行路难，六龙西幸万人欢。地转锦江成渭水，天回玉垒作长安。
上皇西巡南京歌十首 五::李白::万国同风共一时，锦江何谢曲江池。石镜更明天上月，后宫亲得照蛾眉。
上皇西巡南京歌十首 六::李白::濯锦清江万里流，云帆龙舸下扬州。北地虽夸上林苑，南京还有散花楼。
上皇西巡南京歌十首 七::李白::锦水东流绕锦城，星桥北挂象天星。四海此中朝圣主，峨眉山下列仙庭。
上皇西巡南京歌十首 八::李白::秦开蜀道置金牛，汉水元通星汉流。天子一行遗圣迹，锦城长作帝王州。
上皇西巡南京歌十首 九::李白::水绿天青不起尘，风光和暖胜三秦。万国烟花随玉辇，西来添作锦江春。
上皇西巡南京歌十首 十::李白::剑阁重关蜀北门，上皇归马若云屯。少帝长安开紫极，双悬日月照乾坤。
峨眉山月歌::李白::峨眉山月半轮秋，影入平羌江水流。夜发清溪向三峡，思君不见下渝州。
赤壁歌送别::李白::二龙争战决雌雄，赤壁楼船扫地空。烈火张天照云海，周瑜于此破曹公。君去沧江望澄碧，鲸鲵唐突留余迹。一一书来报故人，我欲因之壮心魄。
怀仙歌::李白::一鹤东飞过沧海，放心散漫知何在。仙人浩歌望我来，应攀玉树长相待。尧舜之事不足惊，自余嚣嚣直可轻。巨鳌莫戴三山去，我欲蓬莱顶上行。
山鹧鸪词::李白::苦竹岭头秋月辉，苦竹南枝鹧鸪飞。嫁得燕山胡雁婿，欲衔我向雁门归。山鸡翟雉来相劝，南禽多被北禽欺。紫塞严霜如剑戟，苍梧欲巢难背违。我今誓死不能去，哀鸣惊叫泪沾衣。
东鲁见狄博通::李白::去年别我向何处，有人传道游江东。谓言挂席度沧海，却来应是无长风。
赠郭将军::李白::将军少年出武威，入掌银台护紫微。平明拂剑朝天去，薄暮垂鞭醉酒归。爱子临风吹玉笛，美人向月舞罗衣。畴昔雄豪如梦里，相逢且欲醉春晖。
驾去温泉后赠杨山人::李白::少年落魄楚汉间，风尘萧瑟多苦颜。自言管葛竟谁许，长吁莫错还闭关。一朝君王垂拂拭，剖心输丹雪胸臆。忽蒙白日回景光，直上青云生羽翼。幸陪鸾辇出鸿都，身骑飞龙天马驹。王公大人借颜色，金璋紫绶来相趋。当时结交何纷纷，片言道合惟有君。待吾尽节报明主，然后相携卧白云。
述德兼陈情上哥舒大夫::李白::天为国家孕英才，森森矛戟拥灵台。浩荡深谋喷江海，纵横逸气走风雷。丈夫立身有如此，一呼三军皆披靡。卫青谩作大将军，白起真成一竖子。
赠华州王司士::李白::淮水不绝涛澜高，盛德未泯生英髦。知君先负庙堂器，今日还须赠宝刀。
走笔赠独孤驸马::李白::都尉朝天跃马归，香风吹人花乱飞。银鞍紫鞚照云日，左顾右盼生光辉。是时仆在金门里，待诏公车谒天子。长揖蒙垂国士恩，壮心剖出酬知己。一别蹉跎朝市间，青云之交不可攀。傥其公子重回顾，何必侯嬴长抱关。
上李邕::李白::大鹏一日同风起，抟摇直上九万里。假令风歇时下来，犹能簸却沧溟水。世人见我恒殊调，闻余大言皆冷笑。宣父犹能畏后生，丈夫未可轻年少。
流夜郎赠辛判官::李白::昔在长安醉花柳，五侯七贵同杯酒。气岸遥凌豪士前，风流肯落他人后。夫子红颜我少年，章台走马著金鞭。文章献纳麒麟殿，歌舞淹留玳瑁筵。与君自谓长如此，宁知草动风尘起。函谷忽惊胡马来，秦宫桃李向明开。我愁远谪夜郎去，何日金鸡放赦回。
江上赠窦长史::李白::汉求季布鲁朱家，楚逐伍胥去章华。万里南迁夜郎国，三年归及长风沙。闻道青云贵公子，锦帆游戏西江水。人疑天上坐楼船，水净霞明两重绮。相约相期何太深，棹歌摇艇月中寻。不同珠履三千客，别欲论交一片心。
赠潘侍御论钱少阳::李白::绣衣柱史何昂藏，铁冠白笔横秋霜。三军论事多引纳，堦前虎士罗干将。虽无二十五老者，且有一翁钱少阳。眉如松雪齐四皓，调笑可以安储皇。君能礼此最下士，九州拭目瞻清光。
巴陵赠贾舍人::李白::贾生西望忆京华，湘浦南迁莫怨嗟。圣主恩深汉文帝，怜君不遣到长沙。
对雪醉后赠王历阳::李白::有身莫犯飞龙鳞，有手莫辫猛虎须。君看昔日汝南市，白头仙人隐玉壶。子猷闻风动窗竹，相邀共醉杯中绿。历阳何异山阴时，白雪飞花乱人目。君家有酒我何愁，客多乐酣秉烛游。谢尚自能鸜鹆舞，相如免脱鹔鹴裘。清晨鼓櫂过江去，千里相思明月楼。
赠汪伦::李白::李白乘舟将欲行，忽闻岸上踏歌声。桃花潭水深千尺，不及汪伦送我情。
春日独坐寄郑明府::李白::燕麦青青游子悲，河堤弱柳郁金枝。长条一拂春风去，尽日飘扬无定时。我在河南别离久，那堪坐此对窗牖。情人道来竟不来，何人共醉新丰酒。
闻王昌龄左迁龙标遥有此寄::李白::杨花落尽子规啼，闻道龙标过五溪。我寄愁心与明月，随风直到夜郎西。
早春寄王汉阳::李白::闻道春还未相识，走傍寒梅访消息。昨夜东风入武阳，陌头杨柳黄金色。碧水浩浩云茫茫，美人不来空断肠。预拂青山一片石，与君连日醉壶觞。
泾溪东亭寄郑少府谔::李白::我游东亭不见君，沙上行将白鹭群。白鹭行时散飞去，又如雪点青山云。欲往泾溪不辞远，龙门蹙波虎眼转。杜鹃花开春已阑，归向陵阳钓鱼晚。
寄崔侍御::李白::宛溪霜夜听猿愁，去国长为不系舟。独怜一雁飞南海，却羡双溪解北流。高人屡解陈蕃榻，过客难登谢朓楼。此处别离同落叶，朝朝分散敬亭秋。
别中都明府兄::李白::吾兄诗酒继陶君，试宰中都天下闻。东楼喜奉连枝会，南陌愁为落叶分。城隅渌水明秋日，海上青山隔暮云。取醉不辞留夜月，雁行中断惜离群。
金陵酒肆留别::李白::风吹柳花满店香，吴姬压酒唤客尝。金陵子弟来相送，欲行不行各尽觞。请君试问东流水，别意与之谁短长。
黄鹤楼送孟浩然之广陵::李白::故人西辞黄鹤楼，烟花三月下扬州。孤帆远影碧山尽，唯见长江天际流。
南陵别儿童入京::李白::白酒新熟山中归，黄鸡啄黍秋正肥。呼童烹鸡酌白酒，儿女嬉笑牵人衣。高歌取醉欲自慰，起舞落日争光辉。游说万乘苦不早，着鞭跨马涉远道。会稽愚妇轻买臣，余亦辞家西入秦。仰天大笑出门去，我辈岂是蓬蒿人。
别山僧::李白::何处名僧到水西，乘舟弄月宿泾溪。平明别我上山去，手携金策踏云梯。腾身转觉三天近，举足回看万岭低。谑浪肯居支遁下，风流还与远公齐。此度别离何日见，相思一夜暝猿啼。
送贺监归四明应制::李白::久辞荣禄遂初衣，曾向长生说息机。真诀自从茅氏得，恩波宁阻洞庭归。瑶台含雾星辰满，仙峤浮空岛屿微。借问欲栖珠树鹤，何年却向帝城飞。
送羽林陶将军::李白::将军出使拥楼船，江上旌旗拂紫烟。万里横戈探虎穴，三杯拔剑舞龙泉。莫道词人无胆气，临行将赠绕朝鞭。
送程刘二侍郎兼独孤判官赴安西幕府::李白::安西幕府多材雄，喧喧惟道三数公。绣衣貂裘明积雪，飞书走檄如飘风。朝辞明主出紫宫，银鞍送别金城空。天外飞霜下葱海，火旗云马生光彩。胡塞清尘几日归，汉家草绿遥相待。
送贺宾客归越::李白::镜湖流水漾清波，狂客归舟逸兴多。山阴道士如相见，应写黄庭换白鹅。
同王昌龄送族弟襄归桂阳二首 二::李白::尔家何在潇湘川，青莎白石长沙边。昨梦江花照江日，几枝正发东窗前。觉来欲往心悠然，魂随越鸟飞南天。秦云连山海相接，桂水横烟不可涉。送君此去令人愁，风帆茫茫隔河洲。春潭琼草绿可折，西寄长安明月楼。
送外甥郑灌从军三首 一::李白::六博争雄好彩来，金盘一掷万人开。丈夫赌命报天子，当斩胡头衣锦回。
送外甥郑灌从军三首 二::李白::丈八蛇矛出陇西，弯弧拂箭白猿啼。破胡必用龙韬策，积甲应将熊耳齐。
送外甥郑灌从军三首 三::李白::月蚀西方破敌时，及瓜归日未应迟。斩胡血变黄河水，枭首当悬白鹊旗。
送族弟绾从军安西::李白::汉家兵马乘北风，鼓行而西破犬戎。尔随汉将出门去，剪虏若草收奇功。君王按剑望边色，旄头已落胡天空。匈奴系头数应尽，明年应入蒲萄宫。
送萧三十一之鲁中兼问稚子伯禽::李白::六月南风吹白沙，吴牛喘月气成霞。水国郁蒸不可处，时炎道远无行车。夫子如何涉江路，云帆袅袅金陵去。高堂倚门望伯鱼，鲁中正是趋庭处。我家寄在沙丘傍，三年不归空断肠。君行既识伯禽子，应驾小车骑白羊。
送韩侍御之广德::李白::昔日绣衣何足荣，今宵贳酒与君倾。暂就东山赊月色，酣歌一夜送泉明。
与诸公送陈郎将归衡阳::李白::衡山苍苍入紫冥，下看南极老人星。回飙吹散五峰雪，往往飞花落洞庭。气清岳秀有如此，郎将一家拖金紫。门前食客乱浮云，世人皆比孟尝君。江上送行无白璧，临歧惆怅若为分。
酬宇文少府见赠桃竹书筒::李白::桃竹书筒绮绣文，良工巧妙称绝群。灵心圆映三江月，彩质叠成五色云。中藏宝诀峨眉去，千里提携长忆君。
山中问荅::李白::问余何意栖碧山，笑而不荅心自闲。桃花流水窅然去，别有天地非人间。
荅湖州迦叶司马问白是何人::李白::青莲居士谪仙人，酒肆藏名三十春。湖州司马何须问，金粟如来是后身。
酬崔侍御::李白::严陵不从万乘游，归卧空山钓碧流。自是客星辞帝座，元非太白醉扬州。
醉后荅丁十八以诗讥余捶碎黄鹤楼::李白::黄鹤高楼已槌碎，黄鹤仙人无所依。黄鹤上天诉玉帝，却放黄鹤江南归。神明太守再雕饰，新图粉壁还芳菲。一州笑我为狂客，少年往往来相讥。君平帘下谁家子，云是辽东丁令威。作诗调我惊逸兴，白云遶笔窗前飞。待取明朝酒醒罢，与君烂漫寻春晖。
东鲁门泛舟二首 一::李白::日落沙明天倒开，波摇石动水萦回。轻舟泛月寻溪转，疑是山隐雪后来。
东鲁门泛舟二首 二::李白::水作青龙盘石堤，桃花夹岸鲁门西。若教月下乘舟去，何啻风流到剡溪。
陪族叔刑部侍郎晔及中书贾舍人至游洞庭五首 一::李白::洞庭西望楚江分，水尽南天不见云。日落长沙秋色远，不知何处吊湘君。
陪族叔刑部侍郎晔及中书贾舍人至游洞庭五首 二::李白::南湖秋水夜无烟，耐可乘流直上天。且就洞庭赊月色，将船买酒白云边。
陪族叔刑部侍郎晔及中书贾舍人至游洞庭五首 三::李白::洛阳才子谪湘川，元礼同舟月下仙。记得长安还欲笑，不知何处是西天。
陪族叔刑部侍郎晔及中书贾舍人至游洞庭五首 四::李白::洞庭湖西秋月辉，潇湘江北早鸿飞。醉客满船歌白苎，不知霜露入秋衣。
陪族叔刑部侍郎晔及中书贾舍人至游洞庭五首 五::李白::帝子潇湘去不还，空余秋草洞庭间。淡扫明湖开玉镜，丹青画出是君山。
与谢良辅游泾川陵岩寺::李白::乘君素舸泛泾西，宛似云门对若溪。且从康乐寻山水，何必东游入会稽。
登金陵凤凰台::李白::凤凰台上凤凰游，凤去台空江自流。吴宫花草埋幽径，晋代衣冠成古丘。三山半落青天外，二水中分白鹭洲。总为浮云能蔽日，长安不见使人愁。
望庐山瀑布水二首 二::李白::日照香炉生紫烟，遥看瀑布挂前川。飞流直下三千尺，疑是银河落九天。
登庐山五老峰::李白::庐山东南五老峰，青天削出金芙蓉。九江秀色可揽结，吾将此地巢云松。
鹦鹉洲::李白::鹦鹉来过吴江水，江上洲传鹦鹉名。鹦鹉西飞陇山去，芳洲之树何青青。烟开兰叶香风暖，岸夹桃花锦浪生。迁客此时徒极目，长洲孤月向谁明。
望天门山::李白::天门中断楚江开，碧水东流至北回。两岸青山相对出，孤帆一片日边来。
客中行::李白::兰陵美酒郁金香，玉椀盛来琥珀光。但使主人能醉客，不知何处是他乡。
早发白帝城::李白::朝辞白帝彩云间，千里江陵一日还。两岸猿声啼不尽，轻舟已过万重山。
秋下荆门::李白::霜落荆门江树空，布帆无恙挂秋风。此行不为鲈鱼鲙，自爱名山入剡中。
夜泊黄山闻殷十四吴吟::李白::昨夜谁为吴会吟，风生万壑振空林。龙惊不敢水中卧，猿啸时闻岩下音。我宿黄山碧溪月，听之却罢松间琴。朝来果是沧洲逸，酤酒醍盘饭霜栗。半酣更发江海声，客愁顿向杯中失。
苏台览古::李白::旧苑荒台杨柳新，菱歌清唱不胜春。只今惟有西江月，曾照吴王宫里人。
越中览古::李白::越王句践破吴归，义士还乡尽锦衣。宫女如花满春殿，只今惟有鹧鸪飞。
庐江主人妇::李白::孔雀东飞何处栖，庐江小吏仲卿妻。为客裁缝君自见，城乌独宿夜空啼。
山中与幽人对酌::李白::两人对酌山花开，一杯一杯复一杯。我醉欲眠卿且去，明朝有意抱琴来。
与史郎中钦听黄鹤楼上吹笛::李白::一为迁客去长沙，西望长安不见家。黄鹤楼中吹玉笛，江城五月落梅花。
题雍丘崔明府丹灶::李白::美人为政本忘机，服药求仙事不违。叶县已泥丹灶毕，瀛洲当伴赤松归。先师有诀神将助，大圣无心火自飞。九转但能生羽翼，双凫忽去定何依。
白胡桃::李白::红罗袖里分明见，白玉盘中看却无。疑是老僧休念诵，腕前推下水晶珠。
巫山枕障::李白::巫山枕障画高丘，白帝城边树色秋。朝云夜入无行处，巴水横天更不流。
题东谿公幽居::李白::杜陵贤人清且廉，东溪卜筑岁将淹。宅近青山同谢朓，门垂碧柳似陶潜。好鸟迎春歌后院，飞花送酒舞前檐。客到但知留一醉，盘中秪有水晶盐。
军行::李白::骝马新跨白玉鞍，战罢沙场月色寒。城头铁鼓声犹震，匣里金刀血未干。
从军行::李白::百战沙场碎铁衣，城南已合数重围。突营射杀呼延将，独领残兵千骑归。
春夜洛城闻笛::李白::谁家玉笛暗飞声，散入春风满洛城。此夜曲中闻折柳，何人不起故园情。
流夜郎闻酺不预::李白::北阙圣人歌太康，南冠君子窜遐荒。汉酺闻奏钧天乐，愿得风吹到夜郎。
宣城见杜鹃花::李白::蜀国曾闻子规鸟，宣城还见杜鹃花。一叫一回肠一断，三春三月忆三巴。
长门怨二首 一::李白::天回北斗挂西楼，金屋无人萤火流。月光欲到长门殿，别作深宫一段愁。
长门怨二首 二::李白::桂殿长愁不记春，黄金四屋起秋尘。夜悬明镜青天上，独照长门宫里人。
春怨::李白::白马金羁辽海东，罗帷绣被卧春风。落月低轩窥烛尽，飞花入户笑床空。
陌上赠美人::李白::骏马骄行踏落花，垂鞭直拂五云车。美人一笑褰珠箔，遥指红楼是妾家。
怨情::李白::新人如花虽可宠，故人似玉由来重。花性飘扬不自持，玉心皎洁终不移。故人昔新今尚故，还见新人有故时。请看陈后黄金屋，寂寂珠帘生网丝。
思边::李白::去年何时君别妾，南园绿草飞蝴蝶。今岁何时妾忆君，西山白雪暗晴云。玉关去此三千里，欲寄音书那可闻。
口号吴王美人半醉::李白::风动荷花水殿香，姑苏台上宴吴王。西施醉舞娇无力，笑倚东窗白玉床。
赠段七娘::李白::罗袜凌波生网尘，那能得计访情亲。千杯绿酒何辞醉，一面红妆恼杀人。
别内赴征三首 一::李白::王命三征去未还，明朝离别出吴关。白玉高楼看不见，相思须上望夫山。
别内赴征三首 二::李白::出门妻子强牵衣，问我西行几日归。归时傥佩黄金印，莫学苏秦不下机。
别内赴征三首 三::李白::翡翠为楼金作梯，谁人独宿倚门啼。夜坐寒灯连晓月，行行泪尽楚关西。
南流夜郎寄内::李白::夜郎天外怨离居，明月楼中音信疏。北雁春归看欲尽，南来不得豫章书。
示金陵子::李白::金陵城东谁家子，窃听琴声碧窗里。落花一片天上来，随人直渡西江水。楚歌吴语娇不成，似能未能最有情。谢公正要东山妓，携手林泉处处行。
出妓金陵子呈卢六四首 一::李白::安石东山三十春，傲然携妓出风尘。楼中见我金陵子，何似阳台云雨人。
出妓金陵子呈卢六四首 四::李白::小妓金陵歌楚声，家僮丹砂学凤鸣。我亦为君饮清酒，君心不肯向人倾。
哭晁卿衡::李白::日本晁卿辞帝都，征帆一片绕蓬壶。明月不归沈碧海，白云愁色满苍梧。
戏赠杜甫::李白::饭颗山头逢杜甫，顶戴笠子日卓午。借问别来太瘦生，总为从前作诗苦。
燕李录事::韦应物::与君十五侍皇闱，晓拂炉烟上赤墀。花开汉苑经过处，雪下骊山沐浴时。近臣零落今犹在，仙驾飘飖不可期。此日相逢思旧日，一杯成喜亦成悲。
与村老对饮::韦应物::鬓眉雪色犹嗜酒，言辞淳朴古人风。乡村年少生离乱，见话先朝如梦中。
赠王侍御::韦应物::心同野鹤与尘远，诗似冰壶见底清。府县同趋昨日事，升沈不改故人情。上阳秋晚萧萧雨，洛水寒来夜夜声。自叹犹为折腰吏，可怜骢马路傍行。
自巩洛舟行入黄河即事寄府县僚友::韦应物::夹水苍山路向东，东南山豁大河通。寒树依微远天外，夕阳明灭乱流中。孤村几岁临伊岸，一雁初晴下朔风。为报洛桥游宦侣，扁舟不系与心同。
奉和初春幸太平公主南庄应制::苏颋::主第山门起灞川，宸游风景入初年。凤皇楼下交天仗，乌鹊桥头敞御筵。往往花间逢彩石，时时竹里见红泉。今朝扈跸平阳馆，不羡乘槎云汉边。
奉和春日幸望春宫应制::苏颋::东望望春春可怜，更逢晴日柳含烟。宫中下见南山尽，城上平临北斗悬。细草遍承回辇处，轻花微落奉觞前。宸游对此欢无极，鸟哢声声入管弦。
人日重宴大明宫恩赐彩缕人胜应制::苏颋::疏龙磴道切昭回，建凤旗门绕帝台。七叶仙蓂依月吐，千株御柳拂烟开。初年竞贴宜春胜，长命先浮献寿杯。是日皇灵知窃幸，群心就捧大明来。
侍宴安乐公主山庄应制::苏颋::骎骎羽骑历城池，帝女楼台向晚披。雾洒旌旗云外出，风回岩岫雨中移。当轩半落天河水，绕径全低月树枝。箫鼓宸游陪宴日，和鸣双凤喜来仪。
广达楼下夜侍酺宴应制::苏颋::东岳封回宴洛京，西墉通晚会公卿。楼台绝胜宜春苑，灯火还同不夜城。正睹人间朝市乐，忽闻天上管弦声。酺来万舞群臣醉，喜戴千年圣主明。
龙池乐章::苏颋::西京凤邸跃龙泉，佳气休光镇在天。轩后雾图今已得，秦王水剑昔常传。恩鱼不入昆明钓，瑞鹤长如太液仙。愿侍巡游同旧里，更闻箫鼓济楼船。
扈从鄠杜间奉呈刑部尚书舅崔黄门马常侍::苏颋::翠辇红旗出帝京，长杨鄠杜昔知名。云山一一看皆美，竹树萧萧画不成。羽骑将过持袂拂，香车欲度卷帘行。汉家曾草巡游赋，何似今来应圣明。
景龙观送裴士曹::苏颋::昔日尝闻公主第，今时变作列仙家。池傍坐客穿丛筿，树下游人扫落花。雨雪长疑向函谷，山泉直似到流沙。君还洛邑分明记，此处同来阅岁华。
赠彭州权别驾::苏颋::双流脉脉锦城开，追饯年年往复回。秪道歌谣迎半刺，徒闻礼数揖中台。黄莺急啭春风尽，斑马长嘶落景催。莫怆分飞岐路别，还当奏最掖垣来。
寒食宴于中舍别驾兄弟宅::苏颋::子推山上歌龙罢，定国门前结驷来。始睹元昆锵玉至，旋闻季子佩刀回。晴花处处因风起，御柳条条向日开。自有长筵欢不极，还将彩服咏南陔。
九月九日望蜀台::苏颋::蜀王望蜀旧台前，九日分明见一川。北料乡关方自此，南辞城郭复依然。青松系马攒岩畔，黄菊留人籍道边。自昔登临湮灭尽，独闻忠孝两能传。
夜宴安乐公主新宅::苏颋::车如流水马如龙，仙使高台十二重。天上初移衡汉匹，可怜歌舞夜相从。
侍宴桃花园咏桃花应制::苏颋::桃花灼灼有光辉，无数成蹊点更飞。为见芳林含笑待，遂同温树不言归。
奉和圣制幸韦嗣立庄应制::苏颋::树色参差隐翠微，泉流百尺向空飞。传闻此处投竿住，遂使兹辰扈跸归。
重送舒公::苏颋::散骑金貂服彩衣，松花水上逐春归。悬知邑里遥相望，事主荣亲代所稀。
龙池篇::姜晞::灵沼萦回邸第前，浴日涵春写曙天。始见龙台升凤阙，应如霄汉起神泉。石匮渚傍还启圣，桃李初生更有仙。欲化帝图从此受，正同河变一千年。
龙池篇::姜皎::龙池初出此龙山，常经此地谒龙颜。日日芙蓉生夏水，年年杨柳变春湾。尧坛宝匣余烟雾，舜海渔舟尚往还。愿似飘飖五云影，从来从去九天关。
奉和圣制龙池篇::蔡孚::帝宅王家大道边，神马潜龙涌圣泉。昔日昔时经此地，看来看去渐成川。歌台舞榭宜正月，柳岸梅洲胜往年。莫疑波上春云少，祗为从龙直上天。
边词::张敬忠::五原春色旧来迟，二月垂杨未挂丝。即今河畔冰开日，正是长安花落时。
题巴州光福寺楠木::史俊::近郭城南山寺深，亭亭奇树出禅林。结根幽壑不知岁，耸干摩天凡几寻。翠色晚将岚气合，月光时有夜猿吟。经行绿叶望成盖，宴坐黄花长满襟。此木尝闻生豫章，今朝独秀在巴乡。凌霜不肯让松柏，作宇由来称栋梁。会待良工时一眄，应归法水作慈航。
奉和兴庆池戏竞渡应制::徐彦伯::夹道传呼翊翠虬，天回日转御芳洲。青潭晓霭笼仙跸，红屿晴花隔彩旒。香溢金杯环广坐，声传妓舸匝中流。群臣相庆嘉鱼乐，共哂横汾歌吹秋。
苑中遇雪应制::徐彦伯::千锺圣酒御筵披，六出祥英乱绕枝。即此神仙对琼圃，何烦辙迹向瑶池。
上巳日祓禊渭滨应制::徐彦伯::晴风丽日满芳洲，柳色春筵祓锦流。皆言侍跸横汾宴，暂似乘槎天汉游。
夜宴安乐公主新宅应制::徐彦伯::凤楼开阖引明光，花酎连添醉益香。欲知帝女薰天贵，金柯玉柱夜成行。
饯唐永昌::徐彦伯::金溪碧水玉潭沙，凫舄翩翩弄日华。鬬鸡香陌行春倦，为摘东园桃李花。
侍宴桃花园::徐彦伯::源水丛花无数开，丹跗红萼间青梅。从今结子三千岁，预喜仙游复摘来。
代女道士王灵妃赠道士李荣::骆宾王::玄都五府风尘绝，碧海三山波浪深。桃实千年非易待，桑田一变已难寻。别有仙居对三市，金阙银宫相向起。台前镜影伴仙娥，楼上箫声随凤史。凤楼迢递绝尘埃，莺时物色正裴回。灵芝紫检参差长，仙桂丹花重叠开。双童绰约时游陟，三鸟联翩报消息。尽言真侣出遨游，传道风光无限极。轻花委砌惹裾香，残月窥窗觇幌色。个时无数倂妖妍，个里无穷总可怜。别有众中称黜帝，天上人间少流例。洛滨仙驾启遥源，淮浦灵津符远筮。自言少小慕幽玄，只言容易得神仙。珮中邀勒经时序，箫里寻思复几年。寻思许事真情变，二人容华识少选。漫道烧丹止七飞，空传化石曾三转。寄语天上弄机人，寄语河边值查客。乍可匆匆共百年，谁使遥遥期七夕。想知人意自相寻，果得深心共一心。一心一意无穷已，投漆投胶非足拟。只将羞涩当风流，持此相怜保终始。相怜相念倍相亲，一生一代一双人。不把丹心比玄石，惟将浊水况清尘。只言柱下留期信，好欲将心学松蕣。不能京兆画峨眉，翻向成都骋驺引。青牛紫气度灵关，尺素赩鳞去不还。连苔上砌无穷绿，修竹临坛几处斑。此时空床难独守，此日别离那可久。梅花如雪柳如丝，年去年来不自持。初言别在寒偏在，何悟春来春更思。春时物色无端绪，双枕孤眠谁分许。分念娇莺一种啼，生憎燕子千般语。朝云旭日照青楼，迟晖丽色满皇州。落花泛泛浮灵沼，垂柳长长拂御沟。御沟大道多奇赏，侠客妖容递来往。宝骑连花铁作钱，香轮骛水珠为网。香轮宝骑竞繁华，可怜今夜宿倡家。鹦鹉杯中浮竹叶，凤凰琴里落梅花。许辈多情偏送款，为问春花几时满。千回鸟信说众诸，百过莺啼说长短。长短众诸判不寻，千回百过浪关心。何曾举意西邻玉，未肯留情南陌金。南陌西邻咸自保，还辔归期须及早。为想三春狭斜路，莫辞九折邛关道。假令白里似长安，须使青牛学剑端。蘋风入驭来应易，竹杖成龙去不难。龙飙去去无消息，鸾镜朝朝减容色。君心不记下山人，妾欲空期上林翼。上林三月鸿欲稀，华表千年鹤未归。不分淹留桑路待，秪应直取桂轮飞。
忆蜀地佳人::骆宾王::东西吴蜀关山远，鱼来雁去两难闻。莫怪常有千行泪，只为阳台一片云。
奉和圣制夏日游石淙山::张易之::六龙骧首晓骎骎，七圣陪轩集颍阴。千丈松萝交翠幕，一丘山水当鸣琴。青鸟白云王母使，垂藤断葛野人心。山中日暮幽岩下，泠然香吹落花深。
奉和圣制夏日游石淙山::张昌宗::云车遥裔三珠树，帐殿交阴八桂丛。磵险泉声疑度雨，川平桥势若晴虹。叔夜弹琴歌白雪，孙登长啸韵清风。即此陪欢游阆苑，无劳辛苦向崆峒。
奉和圣制夏日游石淙山::薛曜::玉洞幽寻更是天，朱霞绿景镇韶年。飞花藉藉迷行路，啭鸟遥遥作管弦。雾隐长林成翠幄，风吹细雨即虹泉。此中碧酒恒参圣，浪道昆山别有仙。
奉和圣制夏日游石淙山::杨敬述::山中别有神仙地，屈曲幽深碧涧垂。岩前暂驻黄金辇，席上还飞白玉卮。远近风泉俱合杂，高低云石共参差。林壑偏能留睿赏，长天莫遽下丹曦。
奉和圣制夏日游石淙山::于季子::九旗云布临嵩室，万骑星陈集颍川。瑞液含滋登禹膳，飞流荐响入虞弦。山扉野径朝花积，帐殿帷宫夏叶连。微臣献寿迎千寿，愿奉尧年倚万年。
早春洛阳荅杜审言::于季子::梓泽年光往复来，杜霸游人去不回。若非载笔登麟阁，定是吹箫伴凤台。路傍桃李花犹嫩，波上芙蕖叶未开。分明寄语长安道，莫教留滞洛阳才。
绿珠篇::乔知之::石家金谷重新声，明珠十斛买娉婷。此日可怜君自许，此时可喜得人情。君家闺阁不曾难，常将歌舞借人看。意气雄豪非分理，骄矜势力横相干。辞君去君终不忍，徒劳掩袂伤铅粉。百年离别在高楼，一旦红颜为君尽。
和李侍郎古意::乔知之::妾家巫山隔汉川，君度南庭向胡苑。高楼迢遰想金天，河汉昭回更怆然。夜如何其夜未央，闲花照月愁洞房。自矜夫婿胜王昌，三十曾作侍中郎。一从流落戍渔阳，怀哉万恨结中肠。南山幂幂兔丝花，北陵青青女萝树。由来花叶同一根，今日枝条分两处。三星差池光照灼，北斗西指秋云薄。茎枯花谢枝憔悴，香销色尽花零落。美人长叹艳容萎，含情收取摧折枝。调丝独弹声未移，感君行坐星岁迟。闺中宛转今若斯，谁能为报征人知。
折杨柳::乔知之::可怜濯濯春杨柳，攀折将来就纤手。妾容与此同盛衰，何必君恩能独久。
江南曲八首 八::刘希夷::忆昔江南年盛时，平生怨在长洲曲。冠盖星繁江水上，冲风摽落洞庭渌。落花两袖红纷纷，朝霞高阁洗晴云。谁言此处婵娟子，珠玉为心以奉君。
𢭏衣篇::刘希夷::秋天瑟瑟夜漫漫，夜白风清玉露漙。燕山游子衣裳薄，秦地佳人闺阁寒。欲向楼中萦楚练，还来机上裂齐纨。揽红袖兮愁徙倚，盼青砧兮怅盘桓。盘桓徙倚夜已久，萤火双飞入帘牖。西北风来吹细腰，东南月上浮纤手。此时秋月可怜明，此时秋风别有情。君看月下参差影，为听莎间断续声。绛河转兮青云晓，飞鸟鸣兮行人少。攒眉缉缕思纷纷，对影穿针魂悄悄。闻道还家未有期，谁怜登陇不胜悲。梦见形容亦旧日，为许裁缝改昔时。缄书远寄交河曲，须及明年春草绿。莫言衣上有斑斑，只为思君泪相续。
公子行::刘希夷::天津桥下阳春水，天津桥上繁华子。马声回合青云外，人影动摇绿波里。绿波荡漾玉为砂，青云离披锦作霞。可怜杨柳伤心树，可怜桃李断肠花。此日遨游邀美女，此时歌舞入娼家。娼家美女郁金香，飞来飞去公子傍。的的珠帘白日映，娥娥玉颜红粉妆。花际裴回双蛱蝶，池边顾步两鸳鸯。倾国倾城汉武帝，为云为雨楚襄王。古来容光人所羡，况复今日遥相见。愿作轻罗著细腰，愿为明镜分娇面。与君相向转相亲，与君双栖共一身。愿作贞松千岁古，谁论芳槿一朝新。百年同谢西山日，千秋万古北邙尘。
代悲白头吟::刘希夷::洛阳城东桃李花，飞来飞去落谁家。洛阳女儿好颜色，坐见落花长叹息。今年花落颜色改，明年花开复谁在。已见松柏摧为薪，更闻桑田变成海。古人无复洛城东，今人还对落花风。年年岁岁花相似，岁岁年年人不同。寄言全盛红颜子，应怜半死白头翁。此翁白头真可怜，伊昔红颜美少年。公子王孙芳树下，清歌妙舞落花前。光禄池台开锦绣，将军楼阁画神仙。一朝卧病无相识，三春行乐在谁边。宛转蛾眉能几时，须臾鹤髪乱如丝。但看古来歌舞地，惟有黄昏鸟雀悲。
洛中晴月送殷四入关::刘希夷::清洛浮桥南渡头，天晶万里散华洲。晴看石濑光无数，晓入寒潭浸不流。微云一点曙烟起，南陌憧憧遍行子。欲将此意与君论，复道秦关尚千里。
唐享太庙乐章 舒和::张说::六钟翕协六变成，八佾徜徉八风生。乐九韶兮人神感，美七德兮天地清。
奉和圣制初入秦川路寒食应制::张说::上阳柳色唤春归，临渭桃花拂水飞。总为朝廷巡幸去，顿教京洛少光辉。昨从分陕山南口，驰道依依渐花柳。入关正投寒食前，还京遂落清明后。路上天心重豫游，御前恩赐特风流。便幕那能镂鸡子，行宫善巧帖毛球。渭桥南渡花如扑，麦陇青青断人目。汉家行树直新丰，秦地骊山抱温谷。香池春溜水初平，预欢浴日照京城。今岁随宜过寒食，明年陪宴作清明。
时乐鸟篇::张说::旧传南海出灵禽，时乐名闻不可寻。形貌乍同鹦鹉类，精神别禀凤皇心。千年待圣方轻举，万里呈才无伴侣。红茸糅绣好毛衣，清泠讴鸦好言语。内人试取御衣牵，啄手暝声不许前。心愿阳乌恒保日，志嫌阴鹤欲凌天。天情玩讶良无已，察图果见祥经里。本持符瑞验明王，还用文章比君子。自怜弱羽讵堪珍，喜共华篇来示人。人见嘤嘤报恩鸟，多惭碌碌具官臣。
离会曲::张说::何处送客洛桥头，洛水泛泛中行舟。可怜河树叶萎蕤，关关河鸟声相思。街鼓喧喧日将夕，去棹归轩两相迫。
同赵侍御干湖作::张说::江南湖水咽山川，春江溢入共湖连。气色纷沦横罩海，波涛鼓怒上漫天。鳞宗壳族嬉为府，弋叟罛师利焉聚。欹帆侧柁弄风口，赴险临深绕湾浦。一湾一浦怅邅回，千曲千溠恍迷哉。乍见灵妃含笑往，复闻游女怨歌来。暑来寒往运洄洑，潭生水落移陵谷。云间坠翮散泥沙，波上浮查栖树木。昨暮飞霜下北津，今朝行雁度南滨。处处沟洚清源竭，年年旧苇白头新。天地盈虚尚难保，人间倚伏何须道。秋月皛皛泛澄澜，冬景青青步纤草。念君宿昔观物变，安得踌蹰不衰老。
巡边在河北作::张说::去年六月西河西，今年六月北河北。沙场碛路何为尔，重气轻生知许国。人生在世能几时，壮年征战髪如丝。会待安边报明主，作颂封山也未迟。
赠崔二安平公乐世词::张说::十五红妆侍绮楼，朝承握槊夜藏钩。君臣一意金门宠，兄弟双飞玉殿游。宁知宿昔恩华乐，变作潇湘离别愁。地湿莓苔生舞袖，江声怨叹入箜篌。自怜京兆双眉妩，会待南来五马留。
遥同蔡起居偃松篇::张说::清都众木总荣芬，传道孤松最出群。名接天庭长景色，气连宫阙借氛氲。悬池的的停华露，偃盖重重拂瑞云。不借流膏助仙鼎，愿将桢干捧明君。莫比冥灵楚南树，朽老江边代不闻。
奉和圣制春日幸望春宫应制::张说::别馆芳菲上苑东，飞花澹荡御筵红。城临渭水天河静，阙对南山雨露通。绕殿流莺凡几树，当蹊乱蝶许多丛。春园既醉心和乐，共识皇恩造化同。
侍宴隆庆池应制::张说::灵池月满直城隈，黻帐天临御路开。东沼初阳疑吐出，南山晓翠若浮来。鱼龙百戏纷容与，凫鹢双舟较溯洄。愿似金堤青草馥，长承瑶水白云杯。
奉和圣制春日出苑应制::张说::禁林艳裔发青阳，春望逍遥出画堂。雨洗亭皋千亩绿，风吹梅李一园香。鹤飞不去随青管，鱼跃翻来入彩航。睿赏欢承天保定，遒文更睹日重光。
扈从温泉宫献诗::张说::温泉启蛰气氛氲，渭浦归鸿日数群。骑仗联联环北极，鸣笳步步引南熏。松间彩殿笼佳气，山上朱旗绕瑞云。不知远梦华胥国，何如亲奉帝尧君。
三月三日诏宴定昆池宫庄赋得筵字::张说::凤皇楼下对天泉，鹦鹉洲中匝管弦。旧识平阳佳丽地，今逢上巳盛明年。舟将水动千寻日，幕共林横两岸烟。不降玉人观禊饮，谁令醉舞拂宾筵。
先天应令::张说::三阳丽景早芳辰，四序嘉园物候新。梅花百般障行路，垂柳千条暗回津。鸟惊直为飞风叶，鱼跃都由怯岸人。唯愿圣主南山寿，何愁不赏万年春。
舞马千秋万岁乐府词三首 二::张说::圣皇至德与天齐，天马来仪自海西。腕足徐行拜两膝，繁骄不进踏千蹄。髬髵奋鬣时蹲踏，鼓怒骧身忽上跻。更有衔杯终宴曲，垂头掉尾醉如泥。
舞马千秋万岁乐府词三首 三::张说::远听明君爱逸才，玉鞭金翅引龙媒。不因兹白人间有，定是飞黄天上来。影弄日华相照耀，喷含云色且裴徊。莫言阙下桃花舞，别有河中兰叶开。
同赵侍御巴陵早春作::张说::江上春来早可观，巧将春物妒余寒。水苔共绕留乌石，花鸟争开鬬鸭栏。佩胜芳辰日渐暖，然灯美夜月初圆。意随北雁云飞去，直待南州蕙草残。
{氵邕}湖山寺::张说::空山寂历道心生，虚谷迢遥野鸟声。禅室从来尘外赏，香台岂是世中情。云间东岭千寻出，树里南湖一片明。若使巢由知此意，不将萝薜易簪缨。
幽州新岁作::张说::去岁荆南梅似雪，今年蓟北雪如梅。共知人事何常定，且喜年华去复来。边镇戍歌连夜动，京城燎火彻明开。遥遥西向长安日，愿上南山寿一杯。
奉和三日祓禊渭滨应制::张说::青郊上巳艳阳年，紫禁皇游祓渭川。幸得欢娱承湛露，心同草树乐春天。
桃花园马上应制::张说::林间艳色骄天马，苑里秾华伴丽人。愿逐南风飞帝席，年年含笑舞青春。
奉和圣制幸韦嗣立山庄应制::张说::西京上相出扶阳，东郊别业好池塘。自非仁智符天赏，安能日月共回光。
奉和圣制同玉真公主游大哥山池题石壁::张说::池如明镜月华开，山学香炉云气来。神藻飞为鹡鸰赋，仙声飏出凤皇台。
十五日夜御前口号踏歌词二首 一::张说::花萼楼前雨露新，长安城里太平人。龙衔火树千重焰，鸡踏莲花万岁春。
十五日夜御前口号踏歌词二首 二::张说::帝宫三五戏春台，行雨流风莫妒来。西域灯轮千影合，东华金阙万重开。
苏摩遮五首 一::张说::摩遮本出海西胡，琉璃宝服紫髯胡。闻道皇恩遍宇宙，来将歌舞助欢娱。
苏摩遮五首 二::张说::绣装帕额宝花冠，夷歌骑舞借人看。自能激水成阴气，不虑今年寒不寒。
苏摩遮五首 三::张说::腊月凝阴积帝台，豪歌急鼓送寒来。油囊取得天河水，将添上寿万年杯。
苏摩遮五首 四::张说::寒气宜人最可怜，故将寒水散庭前。惟愿圣君无限寿，长取新年续旧年。
苏摩遮五首 五::张说::昭成皇后帝家亲，荣乐诸人不比伦。往日霜前花委地，今年雪后树逢春。
三月三日定昆池奉和萧令得潭字韵::张说::暮春三月日重三，春水桃花满禊潭。广乐逶迤天上下，仙舟摇衍镜中酣。
和尹从事懋泛洞庭::张说::平湖一望上连天，林景千寻下洞泉。忽惊水上光华满，疑是乘舟到日边。
送梁六自洞庭山作::张说::巴陵一望洞庭秋，日见孤峰水上浮。闻道神仙不可接，心随湖水共悠悠。
同赵侍御望归舟::张说::山庭迥迥面长川，江树重重极远烟。形影相追高翥鸟，心肠倂断北风船。
襄阳路逢寒食::张说::去年寒食洞庭波，今年寒食襄阳路。不辞着处寻山水，秪畏还家落春暮。
流合浦岭外作::张均::瘴江西去火为山，炎徼南穷鬼作关。从此更投人境外，生涯应在有无间。
奉和初春幸太平公主南庄应制::韦嗣立::主第岩扃架鹊桥，天门阊阖降鸾镳。历乱旌旗转云树，参差台榭入烟霄。林间花杂平阳舞，谷里莺和弄玉箫。已陪沁水追欢日，行奉茅山访道朝。
上巳日祓禊渭滨应制::韦嗣立::乘春祓禊逐风光，扈跸陪銮渭渚傍。还笑当时水滨老，衰年八十待文王。
奉和初春幸太平公主南庄应制::李乂::平阳馆外有仙家，沁水园中好物华。地出东郊回日御，城临南斗度云车。风泉韵绕幽林竹，雨霰光摇杂树花。已庆时来千亿寿，还言日暮九重赊。
兴庆池侍宴应制::李乂::神池泛滥水盈科，仙跸纡徐步辇过。纵棹洄沿萍溜合，开轩眺赏麦风和。潭鱼在藻供游咏，谷鸟含樱入赋歌。寄语乘槎溟海客，回头来此问天河。
侍宴安乐公主山庄应制::李乂::金舆玉辇背三条，水阁山楼望九霄。野外初迷七圣道，河边忽睹二灵桥。悬冰滴滴依虬箭，清吹泠泠杂凤箫。回晚平阳歌舞合，前溪更转木兰桡。
奉和春日幸望春宫应制::李乂::东城结宇敞千寻，北阙回舆具四临。丽日祥烟承罕毕，轻荑弱草藉衣簪。秦商重沓云岩近，河渭萦纡雾壑深。谬接鹓鸿陪赏乐，还欣鱼鸟遂飞沈。
人日重宴大明宫恩赐彩缕人胜应制::李乂::诘旦行春上苑中，凭高却下大明宫。千年执象寰瀛泰，七日为人庆赏隆。铁凤曾鶱摇瑞雪，铜乌细转入祥风。此时朝野欢无算，此岁云天乐未穷。
享龙池乐第八章::李乂::星分邑里四人居，水洊源流万顷余。魏国君王称象处，晋家蕃邸化龙初。青蒲暂似游梁马，绿藻还疑宴镐鱼。自有神灵滋液地，年年云物史官书。
侍宴桃花园咏桃花应制::李乂::绮萼成蹊遍籞芳，红英扑地满筵香。莫将秋宴传王母，来比春华奉圣皇。
奉和三日祓禊渭滨::李乂::上林花鸟暮春时，上巳陪游乐在兹。此日欣逢临渭赏，昔年空道济汾词。
奉和幸韦嗣立山庄侍宴应制::李乂::曲榭回廊绕涧幽，飞泉喷下溢池流。祗应感发明王梦，遂得邀迎圣帝游。
侍宴安乐公主新宅应制::李乂::牵牛南渡象昭回，学凤楼成帝女来。平旦鹓鸾歌舞席，方宵鹦鹉献酬杯。
饯唐永昌::李乂::田郎才貌出咸京，潘子文华向洛城。愿以深心留善政，当令强项谢高名。
奉和立春游苑迎春应制::卢藏用::天游龙辇驻城闉，上苑迟光晚更新。瑶台半入黄山路，玉槛傍临玄霸津。梅香欲待歌前落，兰气先过酒上春。幸预柏台称献寿，愿陪千亩及农晨。
奉和幸安乐公主山庄应制::卢藏用::皇女璚台天汉浔，星桥月宇构山林。飞萝半拂银题影，瀑布环流玉砌阴。菊浦香随鹦鹉泛，箫楼韵逐凤凰吟。瑶池驻跸恩方久，璧月无文兴转深。
夜宴安乐公主宅::卢藏用::侯家主第一时新，上席华年不惜春。珠釭缀日那知夜，玉斝流霞畏底晨。
奉和春日幸望春宫应制::岑羲::和风助律应韶年，清跸乘高入望仙。花笑莺歌迎帝辇，云披日霁俯皇川。南山近压仙楼上，北斗平临御扆前。一奉恩荣同镐宴，空知率舞听薰弦。
奉和幸安乐公主山庄应制::岑羲::银榜重楼出雾开，金舆步辇向天来。泉声迥入吹箫曲，山势遥临献寿杯。帝女含笑流飞电，乾文动色象昭回。诚愿北极拱尧日，微臣抃舞咏康哉。
夜宴安乐公主新宅::岑羲::金榜重楼开夜扉，琼筵爱客未言归。衔欢不觉银河曙，尽醉那知玉漏稀。
奉和圣制春日幸望春宫应制::薛稷::九春风景足林泉，四面云霞敞御筵。花镂黄山绣作苑，草图玄灞锦为川。飞觞竞醉心回日，走马争先眼着鞭。喜奉仙游归路远，直言行乐不言旋。
奉和幸安乐公主山庄应制::薛稷::主家园囿极新规，帝郊游豫奉天仪。欢宴瑶台镐京集，赏赐铜山蜀道移。曲阁交映金精板，飞花乱下珊瑚枝。借问今朝八龙驾，何如昔日望仙池。
夜宴安乐公主新宅::薛稷::秦楼宴喜月裴回，妓筵银烛满庭开。坐中香气排花出，扇后歌声逐酒来。
饯唐永昌::薛稷::河洛风烟壮市朝，送君飞凫去渐遥。更思明年桃李月，花红柳绿宴浮桥。
奉和立春游苑迎春应制::马怀素::玄籥飞灰出洞房，青郊迎气肇初阳。仙舆暂下宜春苑，御醴行开荐寿觞。映水轻苔犹隐绿，缘堤弱柳未舒黄。唯有裁花饰簪鬓，恒随圣藻狎年光。
奉和圣制春日幸望春宫应制::马怀素::彩仗雕舆俯碧浔，行春御气发皇心。摇风细柳萦驰道，映日轻花出禁林。遍野园亭开帟幕，连堤草树狎衣簪。谬参西掖霑尧酒，愿沐南薰解舜琴。
奉和人日䜩大明宫恩赐彩缕人胜应制::马怀素::日宇千门平旦开，天容万象列昭回。三阳候节金为胜，百福迎祥玉作杯。就暖风光偏著柳，辞寒雪影半藏梅。何幸得参词赋职，自怜终乏马卿才。
奉和幸安乐公主山庄应制::马怀素::主家台沼胜平阳，帝幸欢娱乐未央。掩映雕窗交极浦，参差绣户绕回塘。泉声百处传歌曲，树影千重对舞行。圣酒一霑何以报，唯欣颂德奉时康。
明冰篇::富嘉谟::北陆苍茫河海凝，南山阑干昼夜冰。素彩峨峨明月升，深山穷谷不自见。安知采斵备嘉荐，阴房涸冱掩寒扇。阳春二月朝始暾，春光潭沱度千门。明冰时出御至尊，彤庭赫赫九仪备。腰玉煌煌千官事，明冰毕赋周在位。忆昨沙漠寒风涨，昆仑长河冰始壮。漫汗崚嶒积亭障，噰噰鸣雁江上来。禁苑池台冰复开，摇青涵绿映楼台。豳歌七月王风始，凿冰藏用昭物轨，四时不忒千万祀。
江上有怀::王适::湛湛江水见底清，荷花莲子傍江生。采莲将欲寄同心，秋风落花空复情。櫂歌数曲如有待，正见明月度东海。海上云尽月苍苍，万里分辉满洛阳。洛阳闺阁夜何央，蛾眉婵娟断人肠。寂寥金屏空自掩，青荧银烛不生光。应怜水宿洞庭子，今夕迢遥天一方。
长门怨::齐澣::宫殿沈沈月欲分，昭阳更漏不堪闻。珊瑚枕上千行泪，不是思君是恨君。
仪坤庙乐章::胡雄::送文迎武递参差，一始一终光圣仪。四海生人歌有庆，千龄孝享肃无亏。
荅李侍御问::皎然::入道曾经离乱前，长干古寺住多年。爱贫唯制莲花足，取性闲书树叶篇。自笑不归看石榜，谁高无事弄苔泉。身外空名何足问，吾心已出第三禅。
奉酬李员外使君嘉祐苏台屏营居春首有怀::皎然::昔岁为邦初未识，今朝休沐始相亲。移家水巷贫依静，种柳风窗欲占春。诗思先邀乌府客，山情还访白楼人。登临许作烟霞伴，高在方袍间幅巾。
和李舍人使君纾题云明府道室::皎然::许令如今道姓云，曾经西岳事桐君。流霞手把应怜寿，黄鹤心期拟作群。金箓时教弟子检，砂床不遣世人闻。桂阳亦是神仙守，分别无嗟两地分。
奉和陆中丞使君长源寒食日作::皎然::寒食江天气最清，庾公晨望动高情。因逢内火千家静，便睹行春万木荣。深浅山容飞雨细，萦纡水态拂云轻。腰章本郡谁相似，数日临人政已成。
赠和评事判官::皎然::廷评年少法家流，心似澄江月正秋。学究天人知远识，权分盐铁许良筹。春风忆酒乌家近，好月论禅谢寺幽。清白比来谁见赏，怜君独有富人侯。
酬秦系山人题赠::皎然::云林出空乌未归，松吹时飘雨浴衣。石语花愁徒自诧，吾心见境尽为非。
酬秦系山人戏赠::皎然::正论禅寂忽狂歌，莫是尘心颠倒多。白足行花曾不染，黄囊贮酒欲如何。
贻李汤::皎然::茅氏常论七真记，壶公爱说三山事。宁知梅福在人间，独为苍生作仙吏。日服丹砂骨自清，肤如冰雪心更明。山中玉笋是仙药，袖里素书题养生。愿随黄鹤一轻举，仰望青霄独延伫。平生好骏君已知，何必山阴访王许。
述祖德赠湖上诸沈::皎然::我祖文章有盛名，千年海内重嘉声。雪飞梁苑操奇赋，春发池塘得佳句。世业相承及我身，风流自谓过时人。初看甲乙矜言语，对客偏能鸲鹆舞。饱用黄金无所求，长裾曳地干王侯。一朝金尽长裾裂，吾道不行计亦拙。岁晚高歌悲苦寒，空堂危坐百忧攒。昔时轩盖金陵下，何处不传沈与谢。绵绵芳籍至今闻，眷眷通宗有数君。谁见予心独飘泊，依山寄水似浮云。
舟行怀阎士和::皎然::二月湖南春草遍，横山渡口花如霰。相思一日在孤舟，空见归云两三片。
赠张道士::皎然::玉京真子名太一，因服日华心如日。此心不许世人知，只向仙宫未曾出。
戏呈吴冯::皎然::世人不知心是道，只言道在他方妙。还如瞽者望长安，长安在西向东笑。
寻天目徐君::皎然::常见仙翁变姓名，岂知松子号初平。逢人不道往来处，卖药还将鸡犬行。独鹤天边俱得性，浮云世上共无情。三花落地君犹在，笑抚安期昨日生。
同李著作纵题尘外上人院::皎然::百缘唯有什公瓶，万法但看一字经。从遣鸟喧心不动，任教香醉境常冥。莲花天昼浮云卷，贝叶宫春好月停。禅伴欲邀何著作，空音宜向夜中听。
题周谏别业::皎然::隐身苕上欲如何，不着青袍爱绿萝。柳巷任疏容马入，水篱从破许船过。昂藏独鹤闲心远，寂历秋花野意多。若访禅斋遥可见，竹窗书幌共烟波。
同李中丞洪水亭夜集::皎然::佳人但莫吹参差，正怜月色生酒卮。山公取醉不关我，为爱尊前白鹭鹚。
题秦系山人丽句亭::皎然::独将诗教领诸生，但看青山不爱名。满院竹声堪愈疾，乱床花片足忘情。
春夜集陆处士居玩月::皎然::欲赏芳菲肯待辰，忘情人访有情人。西林可是无清景，祗为忘情不记春。
寄题云门寺梵月无侧房::皎然::越山千万云门绝，西僧貌古还名月。清朝扫石行道归，林下眠禅看松雪。
法华寺上方题江上人禅空::皎然::路入松声远更奇，山光水色共参差。中峰禅寂一僧在，坐对梁朝老桂枝。
夜过康录事造会兄弟::皎然::爱君门馆夜来清，琼树双枝是弟兄。月在诗家偏足思，风过客位更多情。
晚春寻桃源观::皎然::武陵何处访仙乡，古观云根路已荒。细草拥坛人迹绝，落花沈磵水流香。山深有雨寒犹在，松老无风韵亦长。全觉此身离俗境，玄机亦可照迷方。
送皇甫侍御曾还丹阳别业::皎然::云阳别夜忆春耕，花发菱湖问去程。积水悠扬何处梦，乱山稠叠此时情。将离有月教弦断，赠远无兰觉意轻。朝右要君持汉典，明年北墅可须营。
白蘋洲送洛阳李丞使还::皎然::蘋洲北望楚山重，千里回轺止一封。临水情来还共载，看花醉去更相从。罢宫风渚何时别，寄隐云阳几处逢。后会那应似畴昔，年年觉老雪山容。
送履霜上人还金陵西山::皎然::携锡西山步绿莎，禅心未了奈情何。湘宫水寺清秋夜，月落风悲松柏多。
送辨聪上人还广陵::皎然::莫学休公学远公，了心须与我心同。隋家古柳数株在，看取人间万事空。
送清励上人游福建::皎然::禅子自矜禅性成，将来拟照建溪清。南看闽树花不落，更取何缘了妄情。
送顾道士游洞庭山::皎然::见说洞庭无上路，春游乱踏五灵芝。含桃风起花狼籍，正是仙翁碁散时。
送邢台州济::皎然::海上仙山属使君，石桥琪树古来闻。他时画出白团扇，乞取天台一片云。
送柳察谏议叔::皎然::东城南陌强经过，怨别无心亦放歌。明日院公应问我，闲云常在石门多。
送演上人之抚州觐使君叔::皎然::临川内史怜诸谢，尔在生缘比惠宗。远别应将秦本去，幽寻定有楚僧逢。停船夜坐亲孤月，把锡秋行入乱峰。便道须过大师寺，白莲池上访高踪。
送大宝上人归楚山::皎然::厌上乌桥送别频，湖光烂熳望行人。欲将夜舸陪嘉月，肯住空林伴老身。独鹤翩翻飞不定，归云萧散会无因。从何得道怀惆怅，莫是人间屡见春。
送侯秀才南游::皎然::芳草随君自有情，不关山色与猿声。为看严子滩头石，曾忆题诗不著名。
别洞庭维谅上人::皎然::白云关我不关他，此物留君情最多。情著春风生橘树，归心不怕洞庭波。
康造录事宅送太祝侄之虔吉访兄弟::皎然::阮咸别曲四座愁，赖是春风不是秋。漫漫江行访兄弟，猿声几夜宿芦洲。
冬日梅溪送裴方舟宣州::皎然::平明匹马上村桥，花发梅溪雪未消。日短天寒愁送客，楚山无限路遥遥。
送韦向睦州谒独孤使君汜::皎然::才子南看多远情，闲舟荡漾任春行。新安江色长如此，何似新安太守清。
送至严山人归山::皎然::初到人间柳始阴，山书昨夜报春深。朝朝花落几株树，恼杀禅僧未证心。
送僧游扬州::皎然::平明择钵向风轻，正及隋堤柳色行。知尔禅心还似我，故宫春物肯伤情。
投知己::皎然::若为令忆洞庭春，上有闲云可隐身。无限白云山要买，不知山价出何人。
送裴参军还下邳旧居::皎然::北望烟铺骠骑营，虏烽无火楚天晴。此时千里西归客，泗上春风得及耕。
送文会上人还富阳::皎然::悠悠渺渺属寒波，故寺思归意若何。长忆孤洲二三月，春山偏爱富春多。
送维谅上人归洞庭::皎然::从来湖上胜人间，远爱浮云独自还。孤月空天见心地，寥寥一水镜中山。
九月八日送萧少府归洪州::皎然::明日重阳今日归，布帆丝雨望霏霏。行过鹤渚知堪住，家在龙沙意有违。
同颜鲁公泛舟送皇甫侍御曾::皎然::维舟若许暂从容，送过重江不厌重。霜简别来今始见，雪山归去又难逢。
送如献上人游长安::皎然::关中四子教犹存，见说新经待尔翻。为法应过七祖寺，忘名不到五侯门。闲寻鄠杜看修竹，独上风凉望古原。高逸诗情无别怨，春游从遣落花繁。
日曜上人还润州::皎然::送君何处最堪思，孤月停空欲别时。露茗犹芳邀重会，寒花落尽不成期。鹤令先去看山近，云碍初飞到寺迟。莫倚禅功放心定，萧家陵树误人悲。
寺院听胡笳送李殷::皎然::一奏胡笳客未停，野僧还欲废禅听。难将此意临江别，无限春风葭菼青。
送僧绎::皎然::斜日摇扬在柳丝，孤亭寂寂水逶迤。谁堪别后行人尽，唯有春风起路岐。
荅裴评事澄荻花间送梁肃拾遗::皎然::波上荻花非雪花，风吹撩乱满袈裟。如今岁晏无芳草，独对离樽作物华。
送胜云小师::皎然::昨日雪山记尔名，吾今坐石已三生。少年道性易流动，莫遣秋风入别情。
送僧游宣州::皎然::楚山千里一僧行，念尔初缘道未成。莫向舒姑泉口泊，此中呜咽为伤情。
荅胡处士::皎然::西山禅隐比来闻，长道唯应我与君。书上无名心忘却，人间聚散似浮云。
荅张乌程::皎然::莫道谪官无主人，秣陵才令日相亲。前溪更有忘忧处，荷叶田田间白蘋。
酬张明府::皎然::爱君诗思动禅心，使我休吟待鹤吟。更说郡中黄霸在，朝朝无事许招寻。
劳山居寄呈吴处士::皎然::官居鼎鼐古今无，名士才臣独一余。贤阁御题龙墨灿，诏归补衮在须臾。
塞下曲二首 一::皎然::寒塞无因见落梅，胡人吹入笛声来。劳劳亭上春应度，夜夜城南战未回。
塞下曲二首 二::皎然::都护今年破武威，胡沙万里鸟空飞。旄竿瀚海扫云出，毡骑天山蹋雪归。
效古::皎然::思君转战度交河，强弄胡琴不成曲。日落应愁陇底难，春来定梦江南数。万丈游丝是妾心，惹蝶萦花乱相续。
昭君怨::皎然::自倚婵娟望主恩，谁知美恶忽相翻。黄金不买汉宫貌，青冢空埋胡地魂。
铜雀妓::皎然::强开尊酒向陵看，忆得君王旧日懽。不觉余歌悲自断，非关艳曲转声难。
长门怨::皎然::春风日日闭长门，摇荡春心似梦魂。谁遣花开只笑妾，不如桃李正无言。
支公诗::皎然::支公养马复养鹤，率性无机多脱略。天生支公与凡异，凡情不到支公地。得道繇来天上仙，为僧却下人间寺。道家诸子论自然，此公唯许逍遥篇。山阴诗友喧四座，佳句纵横不废禅。
述梦::皎然::梦中归见西陵雪，渺渺茫茫行路绝。觉来还在剡东峰，乡心缭绕愁夜钟。寺北禅冈犹记得，梦归长见山重重。
赤松::皎然::缘岸蒙笼出见天，晴沙沥沥水溅溅。何处羽人长洗药，残花无数逐流泉。
戏题松树::皎然::为爱松声听不足，每逢松树遂忘还。翛然此外更何事，笑向闲云似我闲。
戏题二首 一::皎然::看饮逢歌日屡曛，我身何似系浮云。时人不解野僧意，归去溪头作鸟群。
戏题二首 二::皎然::喧喧共在是非间，终日谁知我自闲。偶客狂歌何所为，欲于人事强相关。
寓言::皎然::人生百年我过半，天生才定不可换。东海钓鳌鳌不食，南山坐石石欲烂。
送商季皋::皎然::比来知尔有诗名，莫恨东归学未成。新丰有酒为我饮，消取故园伤别情。
荅韦山人隐起龙文药瓢歌::皎然::野人药瓢天下绝，全如浑金割如月。彪炳文章智使然，生成在我不在天。若言有物不繇物，何意中虚道性全。韦生能诗兼好异，获此灵瓢远相遗。仙侯玉帖人漫传，若士青囊世何秘。一捧一开如见君，药盛五色香氛氲。背上骊龙蟠不睡，张鳞摆颔生风云。世人强知金丹道，默仙不成秽仙老。年少纷如陌上尘，不见吾瓢尽枯槁。聊将系肘步何轻，便有三山孤鹤情。东方小儿乏此物，遂令仙籍独无名。
桃花石枕歌赠康从事::皎然::卞山幽石产奇璞，荆人至死采不着。何人琢枕持赠君，片片桃花开未落。剑工见兮可为剑，玉工辨兮知非石。至宝繇来览者稀，今君独鉴应欲惜。何辞售与章天真，幸得提携近玉人。可中弃置君不顾，天生秀色徒璘玢。四座喧喧争目悦，巧过造化称一绝。莫言昨日因错磨，看取从来无点缺。六月江南暑未阑，一尺花冰试枕看。高窗正午风飒变，室中不减春天寒。主人所重重枕德，文章外饰徒相惑。更有坚贞不易心，与君天下为士则。
张伯英草书歌::皎然::伯英死后生怕高，朝看手把山中毫。先贤草律我草狂，风云阵发愁锺王。须臾变态皆自我，象形类物无不可。阆风游云千万朵，惊龙蹴踏飞欲堕。更睹邓林花落朝，狂风乱搅何飘飘。有时凝然笔空握，情在寥天独飞鹤。有时取势气更高，忆得春江千里涛。张生奇绝难再遇，草罢临风展轻素。阴惨阳舒如有道，鬼状魑容若可惧。黄公酒垆兴偏入，阮籍不嗔嵇亦顾。长安酒榜醉后书，此日骋君千里步。
寒栖子歌::皎然::君在庐山不知群，有疑是鹤又是云。生死尘埃污不得，眼前荣利徒纷纷。今日惠然来访我，酒榼书囊肩背荷。拂除衣上饵烟霞，昨夜胥门宿蔡家。天然不饮亦不食，抛名换姓觅不得。且向人间作酒仙，不肯将身生羽翼。停形为饵天地根，世人皆死我独存。洗虑因吞清明箓，世人皆贪我常足。栖子妙今道已成，手把玄枢心运冥。能令鬼哭神效灵，身如飘风不可绊。朝游崆峒夕汗漫，向来坐客犹未散。忽忆罗浮欲去时，遥指孤云作路岐。海上仙游不可见，人间日落空桑枝。
裴端公使君清席赋得青桂歌送徐长史::皎然::昔年攀桂为留人，今朝攀桂送归客。秋风桃李摇落尽，为君青青伴松柏。谢公南楼送客还，高歌桂树凌寒山。应怜独秀空林上，空赏敷华积雪间。昨夜一枝生在月，婵娟可望不可折。若为天上堪赠行，徒使亭亭照离别。
奉同颜使君真卿清风楼赋得洞庭歌送吴炼师归林屋洞::皎然::名山洞府到金庭，三十六洞称最灵。不有古仙启其秘，今日安知灵宝经。中山炼师栖白云，道成仙秩号元君。三千甲子朝玉帝，世上如今名始闻。吐纳青牙养肌发，花冠玉舃何高洁。不闻天上来谪仙，自是人间授真诀。吴兴太守道家流，仙师远放清风楼。应将内景还飞去，且从分风当此留。湖之山兮楼上见，山冥冥兮水悠悠。世人不到君自到，缥缈仙都谁与俦。黄鹤孤云天上物，物外飘然自天匹。一别千年未可期，仙家不数人间日。
买药歌送杨山人::皎然::华阴少年何所希，欲饵丹砂化骨飞。江南药少淮南有，暂别胥门上京口。京口斜通江水流，斐回应上青山头。夜惊潮没鸬鹚堰，朝看日出芙蓉楼。摇荡春风乱帆影，片云无数是扬州。扬州喧喧卖药市，浮俗无由识仙子。河间姹女直千金，紫阳夫人服不死。吾于此道复何如，昨朝新得蓬莱书。
薛卿教长行歌::皎然::桂阳仙柳道家说，昔传苏君今是薛。聊将握槊偶时人，便被人间称冠绝。黄杨文局龟螭蟠，琢成骰子双琅玕。初疑月破云中堕，复怪星移指下攒。谁识兵奇势可保，坐看将军上一道。有时彩王非所希，笑击单于出重围。凫惊隼击疾若飞，左顾右盻生光辉。家本联姻汉戚里，身是长安贵公子。名高艺绝何翩翩，几回决胜君王前。扈游长乐与祈年，人望青云白日边。谪宦江南岁阴晚，还将此道聊自遣。繇来君子行最长，予亦知君寄心远。
桃花石枕歌送安吉康丞::皎然::君吏桃州尚奇迹，桃州采得桃花石。烂疑朝日照已舒，含似春风吹未坼。珪璋特达世所珍，吾知此物亦其伦。应羡花开不凋悴，应嘉玉片无缁磷。立性坚刚平若砥，君子偏将交道比。何人亦秉坚刚姿，吾见君心得如此。君心所好我独知，别多见少长相思。从来赏玩安左右，万里提携君莫辞。
赋得吴王送女潮歌送李判官之河中府::皎然::见说吴王送女时，行宫直到荆溪口。溪上千年送女潮，为感吴王至今有。乃知昔人繇志诚，流水无情翻有情。平波忽起二三尺，此上疑与神仙宅。今人犹望荆之湄，长令望者增所思。吴王已殁女不返，潮水无情那有期。溪草何草号帝女，溪竹何竹号湘妃。灵涛旦暮自堪伤，的烁婵娟又争发。客归千里自兹始，览古高歌感行子。不知别后相见期，君意何如此潮水。
陈氏童子草书歌::皎然::书家孺子有奇名，天然大草令人惊。僧虔老时把笔法，孺子如今皆暗合。飙挥电洒眼不及，但觉毫端鸣飒飒。有时作点险且能，太行片石看欲崩。偶然长掣浓入燥，少室枯松欹不倒。夏室炎炎少人欢，山轩日色在阑干。桐花飞尽子规思，主人高歌兴不至。浊醪不饮嫌昏沈，欲玩草书开我襟。龙爪状奇鼠须锐，水笺白皙越人惠。王家小令草最狂，为予洒出惊腾势。
花石长枕歌荅章居士赠::皎然::楚山有石郢人琢，琢成长枕知是玉。全疑冰片坐恐销，间发花藂惊不足。赠予比之金琅玕，琼花烂熳浮席端。吾师道吾不执宝，今日感君因执看。试叩铿然应清律，纤尘不留蝇敢拂。万物皆因造化资，如何独负清贞质。南山有云鹄在空，长松为我生凉风。高友朗咏乐其中，行住四仪皆道意。不学小乘一曲士，唯将此物安座隅，取次闲眠有禅味。
洞庭山维谅上人院阶前孤生橘树歌::皎然::洞庭仙山但生橘，不生凡木与梨栗。真子无私自不栽，感得一株阶下出。细叶繁枝委露新，四时常绿不关春。若言此物无道性，何意孤生来就人。二月三月山初暖，最爱低檐数枝短。白花不用乌衔来，自有风吹手中满，九月十月争破颜。金实离离色殷殷，一夜天晴香满山。天生珍木异于俗，俗士来逢不敢触。清阴独步禅起时，徙倚前看看不足。
春夜赋得漉水囊歌送郑明府::皎然::吴缣楚练何白皙，居士持来遗禅客。禅客能裁漉水囊，不用衣工秉刀尺。先师遗我式无缺，一滤一翻心敢赊。夕望东峰思漱盥，昽昽斜月悬灯纱。徙倚花前漏初断，白猿争啸惊禅伴。玉瓶徐泻赏涓涓，溅著莲衣水珠满。因识仁人为宦情，还如漉水爱苍生。聊歌一曲与君别，莫忘寒泉见底清。
湛处士枸杞架歌::皎然::天生灵草生灵地，误生人间人不贵。独君井上有一根，始觉人间众芳草。拖线垂丝宜曙看，裴回满架何珊珊。春风亦解爱此物，袅袅时来傍香实。湿云缀叶摆不去，翠羽衔花惊畏失。肯羡孤松不凋色，皇天正气肃不得。我独全生异此辈，顺时荣落不相背。孤松自被斧斤伤，独我柔枝保无害。黄油酒囊石棋局，吾羡湛生心出俗。撷芳生影风洒怀，其致翛然此中足。
观裴秀才松石障歌::皎然::谁工此松唯拂墨，巧思丹青营不得。初写松梢风正生，此中势与真松争。高柯细叶动飒飒，乍听幽飗如有声。左右双松更奇绝，龙鳞麈尾仍半折。经春寒色聚不散，逼座阴阴将下雪。荆门石状凌玙璠，蹙成数片倚松根。何年蒨蒨苔黏迹，几夜潺潺水击痕。裴生诗家后来客，为我开图玩松石。对之自有高世心，何事劳君上山屐。
送顾处士歌::皎然::吴门顾子予早闻，风貌真古谁似君。人中黄宪与颜子，物表孤高将片云。性背时人高且逸，平生好古无俦匹。醉书在箧称绝伦，神画开厨怕飞出。谢氏檀郎亦可俦，道情还似我家流。安贫日日读书坐，不见将名干五侯。知君别业长洲外，欲行秋田循畎浍。门前便取觳觫乘，腰上还将鹿卢佩。禅子有情非世情，御荈贡余聊赠行。满道喧喧遇君别，争窥玉润与冰清。
水精数珠歌::皎然::西方真人为行密，臂上记珠皎如日。佛名无着心亦空，珠去珠来体常一。谁道佛身千万身，重重只向心中出。
姑苏行::皎然::古台不见秋草衰，却忆吴王全盛时。千年月照秋草上，吴王在时几回望。至今月出君不还，世人空对姑苏山。山中精灵安可睹，辙迹人踪麋鹿聚。婵娟西子倾国容，化作寒陵一堆土。
武源行赠丘卿岑::皎然::昔年群盗阻江东，吴山动摇楚泽空。齐人亦戴蜂虿毒，美稷化为荆棘藂。汹汹四顾多窟穴，浮云白波名不同。万人死地当虎口，一旦生涯悬彀中。昨日将军徇死节，悉向生民陷成血。胸中豹略张阵云，握内虵矛挥白雪。长洲南去接孤城，居人散尽鼓噪惊。三春不见芳草色，四面唯闻刁斗声。此时狂寇纷如市，君当要冲固深垒。纵横计出皆获全，士卒身先每轻死。埽平氛祲望吴门，人间岁美桑柘繁。比屋生全受君赐，连营罢战赖君恩。如何弃置功不录，通籍无名滞江曲。灞亭不重李将军，汉爵犹轻苏属国。荒营寂寂隐山椒，春意空惊故柳条。野战攻城尽如此，即今谁是霍嫖姚。
长安少年行::皎然::翠楼春酒虾蟆陵，长安少年皆共矜。纷纷半醉绿槐道，躞蹀花骢骄不胜。
酬郑判官湖上见赠::皎然::岁岁湖南隐已成，如何星使忽知名。沙鸥惯识无心客，今日逢君不解惊。
送别::皎然::闻说情人怨别情，霜天淅沥在寒城。长宵漫漫角声发，禅子无心恨亦生。
驾幸圣容院应制::广宣::大唐国里千年圣，王舍城中百亿身。却指容颜非我相，自言空色是吾真。深殿虔心随宝辇，广庭徐步引金轮。古来贵重缘亲近，狂客惭为侍从臣。
圣恩顾问独游月磴阁直书其事应制::广宣::禅居河畔无多地，来往寻春物正华。磴道上盘千亩竹，栏干低压万人家。檐前施饭来飞鸟，林下行香踏落花。自解刹那知佛性，不劳更喻几尘沙。
安国寺随驾幸兴唐观应制::广宣::东林何殿是西邻，禅客垣墙接羽人。万乘游仙宗有道，三车引路本无尘。初传宝诀长生术，已证金刚不坏身。两地尽修天上事，共瞻銮驾重来巡。
贺王起::广宣::从辞凤阁掌丝纶，便向青云领贡宾。再辟文场无枉路，两开金榜绝冤人。眼看龙化门前水，手放莺飞谷口春。明日定归台席去，鹡鸰原上共陶钧。
贺幸普济寺应制::广宣::南方宝界几由旬，八部同瞻一佛身。寺压山河天宇静，楼悬日月镜光新。重城柳暗东风曙，复道花明上苑春。向晚銮舆归凤阙，曲江池上动青蘋。
再入道场纪事应制::广宣::南方归去再生天，内殿今年异昔年。见辟乾坤新定位，看题日月更高悬。行随车辇登仙路，坐近炉烟讲法筵。自喜恩深陪侍从，两朝长在圣人前。
寺中赏花应制::广宣::东风万里送香来，上界千花向日开。却笑霞楼紫芝侣，桃源仙洞访仙才。
九月十五日夜宿郑尚书絪东亭望月寄杜给事::广宣::霜天晴夜宿东斋，松竹交阴惬素怀。迥出风尘心得地，可怜三五月当阶。清光满院恩情见，寒色临门笑语谐。霄汉路殊从道合，往来人事不相乖。
谢白乐天招::韬光::山僧野性好林泉，每向岩阿倚石眠。不解栽松陪玉勒，惟能引水种金莲。白云乍可来青嶂，明月难教下碧天。城市不能飞锡去，恐妨莺啭翠楼前。
祝尧诗::知玄::生天本自生天业，未必求仙便得仙。鹤背倾危龙背滑，君王且住一千年。
荅僧澈::知玄::观君法苑思冲虚，使我真乘刃有余。若使龙光时可待，应怜僧肇论成初。五车外典知谁敌，九趣多才恐不如。萧寺讲轩横淡荡，帝乡云树正扶疏。几生曾得阇瑜意，今日堪将贝叶书。一振微言冠千古，何人执卷问吾庐。
月夜怀刘秀才::元孚::独夜相思但自劳，阮生吟罢梦云涛。此时小定未禅寂，古塔月中松磬高。
送李四校书::元孚::朱丝写别鹤泠泠，诗满红笺月满庭。莫学楚狂隳姓字，知音还有子期听。
寿昌节赋得红云表夏日::栖白::景候融融阴气潜，如峰云共火相兼。霞光捧日登天上，丹彩乘风入殿檐。行逐赤龙千岁出，明当朱夏万方瞻。微臣多幸逢佳节，得赋殊祥近御帘。
经废宫::栖白::终日河声咽暮空，烟愁此地昼蒙蒙。锦帆东去沙侵苑，玉辇西来树满宫。鲁客望津天欲雪，朔鸿离岸苇生风。那堪独立思前事，回首残阳雉堞红。
赠识古法师::栖白::重城深寺讲初休，却忆家山访旧游。对月与君相送夜，闻蛩教我独惊秋。云心杳杳难为别，鹤性萧萧不可留。遥想孤舟清渭上，飘然帆影起离愁。
月夜怀刘秀才::栖白::独夜相思但自劳，阮生吟罢梦云涛。此时小定未禅寂，古塔月中松磐高。
寄南山景禅师::栖白::一度林前见远公，静闻真语世情空。至今寂寞禅心在，任起桃花柳絮风。
哭刘得仁::栖白::为爱诗名吟至死，风魂雪魄去难招。直须桂子落坟上，生得一枝冤始消。
龙潭::应物::石激悬流雪满湾，五龙潜处野云闲。暂收雷电九峰下，且饮溪潭一水间。浪引浮槎依北岸，波分晓日浸东山。回瞻四面如看画，须信游人不欲还。
题化城寺::应物::平高选处创莲宫，一水萦流处处通。画阁昼开迟日畔，禅房夜掩碧云中。平川不见龙行雨，幽谷遥闻虎啸风。偶与游人论法要，真元浩浩理无穷。
戴云山吟::智亮::人间谩说上天梯，上万千回总是迷。曾似老人岩上坐，清风明月与心齐。
又戴云山吟::智亮::戴云山顶白云齐，登顶方知世界低。异草奇花人不识，一池分作九条溪。
荅卢邺::良乂::风泉秪向梦中闻，身外无余可寄君。当户一轮惟晓月，挂檐数片是秋云。
苦热行::僧鸾::烛龙衔火飞天地，平陆无风海波沸。彤云叠叠耸奇峰，焰焰流光热凝翠。烟岛抟鹏亸双翅，羲和赫怒强总辔。饮流夸父毙长途，如见当中印王字。明明夜西朝又东，古来有道仍再中。扶桑老叶蔽不得，辉华直欲凌苍空。行人挥汗翻成雨，口燥喉干嗌尘土。西郊云色昼冥冥，如何不救生灵苦。何山怪木藏蛟龙，缩鳞卷鬣为乖慵。不发滂泽注天下，欲使风雷何所从。旱苗原上枯成焰，岳灵徒祝无神验。豪家帘外唤清风，水纹明角铺长簟。玉扇画堂凝夜秋，歌艳绕梁催莫愁。阳乌落尽酒不醒，扶上西园当月楼。废田暍死非吾属，库有黄金仓有粟。
宿严陵钓台::神颖::寒谷荒台七里洲，贤人永逐水东流。独猿叫断青天月，千古冥冥潭树秋。
端午::文秀::节分端午自谁言，万古传闻为屈原。堪笑楚江空渺渺，不能洗得直臣冤。
送新平故人::怀楚::常听仓庚思旧友，又因蝴蝶梦生涯。一千余里河连郭，三十六峰寒到家。阴岛直分东虢雁，晴楼高入上阳鸦。姜嫄庙北与君别，应笑薄寒悲落花。
辞南平锺王召::耽章::摧残枯木倚寒林，几度逢春不变心。樵客见之犹不采，郢人何事苦搜寻。
寄乾陵杨侍郎::子兰::冷落官资不畏贫，司曹且共内官分。步量野色成公案，点检樵声入奏闻。陵庙路因朝去扫，御炉香每夜来焚。碑寒树古神门上，管得无穷空白云。
与道侣同于水陆寺会宿::子兰::论道穷心少有朋，此时清话昔年曾。柿凋红叶铺寒井，鹄坠霜毛着定僧。风遰远声秋涧水，竹穿深色夜房灯。出门尽是劳生者，只此长闲几个能。
蝉二首 一::子兰::独蝉初唱古槐枝，委曲悲凉断续迟。雨后忽闻谁最苦，异乡孤馆忆家时。
蝉二首 二::子兰::衰柳蝉吟旁浊河，正当残日角声和。寻常不足少愁思，此际闻时愁更多。
太平坊寻裴郎中故宅::子兰::不语凄凉无限情，荒堦行尽又重行。昔年住此何人在，满地槐花秋草生。
登楼::子兰::边邑鸿声一例秋，大波平日遶山流。故人千里同明月，尽夕无言空倚楼。
长安早秋::子兰::风舞槐花落御沟，终南山色入城秋。门门走马征兵急，公子笙歌醉玉楼。
对雪::子兰::密密无声坠碧空，霏霏有韵舞微风。幽人吟望搜辞处，飘入窗来落砚中。
鹦鹉::子兰::翠毛丹觜乍教时，终日无寥似忆归。近来偷解人言语，乱向金笼说是非。
晚景::子兰::池荷衰飒菊芬芳，策杖吟诗上草堂。满目暮云风卷尽，郡楼寒角数声长。
长安伤春::子兰::霜陨中春花半无，狂游恣饮尽凶徒。年年赏玩公卿辈，今委沟塍骨渐枯。
河梁晚望二首 一::子兰::水势滔滔不可量，渔舟容易泛沧浪。连山翠霭笼沙溆，白鸟翩翩下夕阳。
河梁晚望二首 二::子兰::雨添一夜秋涛阔，极目茫茫似接天。不知龙物潜何处，鱼跃蛙鸣满槛前。
悲长安::子兰::何事天时祸未回，生灵愁悴苦寒灰。岂知万倾繁华地，强半今为瓦砾堆。
千叶石榴花::子兰::一朵花开千叶红，开时又不藉春风。若教移在香闺畔，定与佳人艳态同。
精舍遇雨::可止::空门寂寂淡吾身，溪雨微微洗客尘。卧向白云情未尽，任他黄鸟醉芳春。
小雪::可止::落雪临风不厌看，更多还恐蔽林峦。愁人正在书窗下，一片飞来一片寒。
送婆罗门僧::可止::雪岭金河独向东，吴山楚泽意无穷。如今白首乡心尽，万里归程在梦中。
句::可止::不知谁会喃喃语，必向王前报太平。
寒食日::云表::寒食悲看郭外春，野田无处不伤神。平原累累添新冢，半是去年来哭人。
悼罗隐::归仁::一著谗书未快心，几抽胸臆纵狂吟。管中窥豹我犹在，海上钓鳌君也沈。岁月尽能消愤懑，寰区那更有知音。长安冠盖皆涂地，仍喜先生葬碧岑。
题楚庙::归仁::羞容难更返江东，谁问从来百战功。天地有心归道德，山河无力为英雄。芦花尚认霜戈白，海日犹思火阵红。也是男儿成败事，不须惆怅对西风。
牡丹::归仁::三春堪惜牡丹奇，半倚朱栏欲绽时。天上更无花胜此，人间偏得贵相宜。偷香黑蚁斜穿叶，觑蕋黄蜂倒挂枝。除却解禅心不动，算应狂杀五陵儿。
蜀中送人游庐山::隐峦::居游正值芳春月，蜀道千山皆秀发。溪边十里五里花，云外三峰两峰雪。君上匡山我旧居，松萝抛掷十年余。君行试到山前问，山鸟只今相忆无。
琴::隐峦::七条丝上寄深意，涧水松风生十指。自乃知音犹尚稀，欲教更入何人耳。
浮桥::隐峦::横压惊波防没溺，当初元创是军机。行人到此全无滞，一片江云踏欲飞。
宿九华化成寺庄::泠然::佛寺孤庄千嶂间，我来诗境强相关。岩边树动猿下涧，云里锡鸣僧上山。松月影寒生碧落，石泉声乱喷潺湲。明朝更蹑层霄去，誓共烟霞到老闲。
上归州刺史代通状二首 一::怀濬::家在闽山西复西，其中岁岁有莺啼。如今不在莺啼处，莺在旧时啼处啼。
上归州刺史代通状二首 二::怀濬::家在闽山东复东，其中岁岁有花红。而今不在花红处，花在旧时红处红。
题广爱寺楞伽山::净显::灵异不能栖鸟雀，幽奇终不着猿猱。为经巢贼应无损，纵使秦驱也谩劳。珍重昔贤留像迹，陵迁谷变自坚牢。
乐仙观::若虚::乐氏骑龙上碧天，东吴遗宅尚依然。悟来大道无多事，真后丹元不值钱。老树夜风虫咬叶，古垣春雨藓生砖。松倾鹤死桑田变，华表归乡未有年。
古镜::若虚::轩后红炉独铸成，藓痕磨落月轮呈。万般物象皆能鉴，一个人心不可明。匣内乍开鸾凤活，台前高挂鬼神惊。百年肝胆堪将比，祗怕看频素发生。
鹭鸶::无则::白蘋红蓼碧江涯，日暖双双立睡时。愿揭金笼放归去，却随沙鹤鬬轻丝。
百舌鸟二首 一::无则::千愁万恨过花时，似向春风怨别离。若使众禽俱解语，一生怀抱有谁知。
百舌鸟二首 二::无则::长截邻鸡叫五更，数般名字百般声。饶伊摇舌先知晓，也待青天明即鸣。
少年行 一::贯休::锦衣鲜华手擎鹘，闲行气貌多轻忽。
梦游仙四首 四::贯休::宫殿峥嵘笼紫气，金渠玉砂五色水。守阍仙婢相倚睡，偷摘蟠桃几倒地。
还举人歌行卷::贯休::厚于铁围山上铁，薄似双成仙体缬。蜀机凤雏动蹩躠，珊瑚枝枝撑著月。王恺家中藏难掘，颜回饥僝愁天雪。古松直笔雷不折，雪衣女啄蟠桃缺。
陈宫词::贯休::缅想当时宫阙盛，荒宴椒房懱尧圣。玉树花歌百花里，珊瑚窗中海日迸。大臣来朝酒未醒，酒醒忠谏多不听。陈宫因此成野田，耕人犂破宫人镜。
渔家::贯休::赤芦盖屋低压恰，沙涨柴门水痕叠。黄鸡青犬花蒙笼，渔女渔儿扫风叶。有叟相逢带秋醉，自拔船桩色无愧。前山脚下得鱼多，恶浪堆中尽头睡。但得忘筌心自乐，肯羡前贤钓清渭。终须画取挂秋堂，与尔为邻有深意。
田家作::贯休::田家老翁无可作，昼甑蒸梨香漠漠。只向堦前曝背眠，赤桑大叶时时落。古壍侵门桃竹密，仓囤峨峨欲遮日。自云孙子解耕耘，四五年来腹多实。我闻此语心自悲，世上悠悠岂得知，稼而不穑徒尔为。
夜夜曲::贯休::蟪蛄切切风骚骚，芙蓉喷香蟾蜍高。孤灯耿耿征妇劳，更深扑落金错刀。
春晚书山家屋壁二首 一::贯休::柴门寂寂黍饭馨，山家烟火春雨晴。庭花蒙蒙水泠泠，小儿啼索树上莺。
了仙谣::贯休::海中紫雾蓬莱岛，安期子乔去何早。游戏多骑白骐驎，须发如银未曾老。亦留仙诀在人间，啮镞终言药非道。始皇不得此深旨，远遣徐福生忧恼。紫术黄精心上苗，大还小还行中宝。若师方术弃心师，浪似雪山何处讨。
塞上曲二首 一::贯休::锦袷胡儿黑如漆，骑羊上冰如箭疾。蒲萄酒白雕腊红，苜蓿根甜沙鼠出。单于右臂何须断，天子昭昭本如日。一握黳髯一握丝，须知只为平戎术。
塞上曲二首 二::贯休::去年转鬬阴山脚，生得单于却放却。今年深入于不毛，胡兵拔帐遗弓刀。男儿须展平生志，为国输忠合天地。甲穿虽即失黄金，剑缺犹能生紫气。塞草萋萋兵士苦，胡虏如今勿胡虏。封侯十万始无心，玉关凯入君看取。
书匡山老僧庵::贯休::筼筜红实好鸟语，银髯瘦僧貌如祖。香烟蒙蒙衣上聚，冥心缥缈入铁圄。白麏作梦枕藤屦，东峰山媪贡瓜乳。
山茶花::贯休::风裁日染开仙囿，百花色死猩血谬。今朝一朵堕堦前，应有看人怨孙秀。
泊秋江::贯休::岸如洞庭山似剡，船漾清溪凉胜簟。月白风高不得眠，枯苇丛边钓师魇。
边上作三首 一::贯休::山无绿兮水无清，风既毒兮沙亦腥。胡儿走马疾飞鸟，联翩射落云中声。
边上作三首 二::贯休::阵云忽向沙中起，探得胡兵过辽水。堪嗟护塞征戍儿，未战已疑身是鬼。
书倪氏屋壁三首 一::贯休::茶烹绿乳花暎帘，撑沙苦笋银纤纤。窗中山色青翠黏，主人于我情无厌。
书倪氏屋壁三首 二::贯休::白桑红椹莺咽咽，面揉玉尘饼挑雪。将为数日已一月，主人于我特地切。
书倪氏屋壁三首 三::贯休::水娇草媚掩山路，睡槎鸳鸯如画作。春光霭霭忽已暮，主人刚地不放去。
和杨使君游赤松山::贯休::为郡三星无一事，龚黄意外扳乔松。日边扬历不争路，云外苔藓须留踪。溪月未落漏滴滴，隼旟已入山重重。扪萝盖输山屐伴，驻斾不见朝霞浓。乳猿剧黠挂险树，露木翠脆生诸峰。初平谢公道非远，黯然物外心相逢。石羊依稀龁瑶草，桃花仿佛开仙宫。终当归补吾君衮，好山好水那相容。
将入匡山别芳昼二公二首 一::贯休::喷岚堆黛塞寒碧，窗前古雪入白石。临岐约我来不来，若来须拨红霞觅。
将入匡山别芳昼二公二首 二::贯休::红豆树间滴红雨，恋师不得依师住。世情世界愁杀人，锦绣谷中归舍去。
施万病丸::贯休::我闻昔有海上翁，须眉皎白尘土中。葫芦盛药行如风，病者与药皆惺憁。药王药上亲兄弟，救人急于己诸体。玉毫调御偏赞扬，金轮释梵咸归礼。贤守运心亦相似，不吝亲亲拘子子。曾闻古德有深言，由来大士皆如此。
春野作五首 五::贯休::抛牛沙上鬬百草，鉏陇老人又太老。薄烟漠漠覆桑枣，戴嵩醉后取次扫。
深山逢老僧二首 一::贯休::衲衣线麄心似月，自把短锄锄榾柮。青石溪边踏叶行，数片云随两眉雪。
深山逢老僧二首 二::贯休::山童貌顽名乞乞，放火烧畬采崖蜜。担头何物带山香，一箩白蕈一箩栗。
义士行::贯休::先生先生不可遇，爱平不平眉斗竖。黄昏雨雹空似黳，别我不知何处去。
宿深村::贯休::行行一宿深村里，鸡犬丰年闹如市。黄昏见客合家喜，月下取鱼戽塘水。
别仙客::贯休::巨鳌头缩翻仙翠，蟠桃烂落珊瑚地。浪溅霓旌湿鹏翅，略别千年太容易。
樵叟::贯休::樵父貌饥带尘土，自言一生苦寒苦。担头担个赤瓷罂，斜阳独立蒙笼坞。
关试前送进士姚潜下第归南阳::曹邺::马嘶残日没残霞，二月东风便到家。莫羡长安占春者，明年始见故园花。
早秋宿田舍::曹邺::涧草疏疏萤火光，山月朗朗枫树长。南村犊子夜声急，应是栏边新有霜。
旅次岳阳寄京中亲故::曹邺::君山南面浪连天，一客愁心两处悬。身逐片帆归楚泽，魂随流水向秦川。月回浦北千寻雪，树出湖东几点烟。更欲登楼向西望，北风催上洞庭船。
题舒乡::曹邺::功名若及鸱夷子，必拟将舟泛洞庭。柳色湖光好相待，我心非醉亦非醒。
碧寻宴上有怀知己::曹邺::荻花芦叶满溪流，一簇笙歌在水楼。金管曲长人尽醉，玉簪恩重独生愁。女萝力弱难逢地，桐树心孤易感秋。莫怪当欢却惆怅，全家欲上五湖舟。
田家效陶::曹邺::黑黍舂来酿酒饮，青禾刈了驱牛载。大姑小叔常在眼，却笑长安在天外。
寄阳朔友人::曹邺::桂林须产千株桂，未解当天影日开。我到月中收得种，为君移向故园栽。
题广福岩::曹邺::未有天地先融结，方广高深无丈尺。书言不尽画难成，留与人间作奇特。
送曾德迈归宁宜春::曹邺::湘东山水有清辉，袁水词人得意归。几府争驰毛义檄，一乡看侍老莱衣。筵开灞岸临清浅，路去蓝关入翠微。想到宜阳更无事，并将欢庆奉庭闱。
老圃堂::曹邺::邵平瓜地接吾庐，谷雨干时手自锄。昨日春风欺不在，就床吹落读残书。
和茅山高拾遗忆山中杂题五首 山泉::储嗣宗::香味清机仙府回，萦纡乱石便流杯。春风莫泛桃花去，恐引凡人入洞来。
和茅山高拾遗忆山中杂题五首 巢鹤::储嗣宗::千万云间丁令威，殷勤仙骨莫先飞。若逢茅氏传消息，贞白先生不久归。
和茅山高拾遗忆山中杂题五首 胡山::储嗣宗::犬入五云音信绝，凤楼凝碧悄无声。焚香古洞步虚夜，露湿松花空月明。
和茅山高拾遗忆山中杂题五首 小楼::储嗣宗::松杉风外乱山青，曲几焚香对石屏。空忆去年春雨后，燕泥时污太玄经。
和茅山高拾遗忆山中杂题五首 山邻::储嗣宗::石桥春涧已归迟，梦入仙山山不知。柱史从来非俗吏，青牛道士莫相疑。
哭彭先生::储嗣宗::谷口溪声客自伤，那堪呜咽吊残阳。空阶鹤恋丹青影，秋雨苔封白石床。主祭孤儿初学语，无媒旅榇未还乡。门人远赴心丧夜，月满千山旧草堂。
和顾非熊先生题茅山处士闲居::储嗣宗::归耕地肺绝尘喧，匣里青萍未报恩。浊酒自怜终日醉，古风时得野人言。鸟啼碧树闲临水，花满青山静掩门。唯有阶前芳草色，年年惆怅忆王孙。
长安怀古::储嗣宗::祸稔萧墙终不知，生人力屈尽边陲。赤龙已赴东方暗，黄犬徒怀上蔡悲。面缺崩城山寂寂，土埋冤骨草离离。秋风解怨扶苏死，露泣烟愁红树枝。
随边使过五原::储嗣宗::偶逐星车犯虏尘，故乡常恐到无因。五原西去阳关废，日漫平沙不见人。
春怀寄秣陵知友::储嗣宗::庐江城外柳堪攀，万里行人尚未还。借问景阳台下客，谢家谁更卧东山。
宋州月夜感怀::储嗣宗::雁池衰草露霑衣，河水东流万事微。寂寞青陵台上月，秋风满树鹊南飞。
早春日山居寄城郭知己::于武陵::阳和潜发荡寒阴，便使川原景象新。入户风泉声沥沥，当轩云岫色沈沈。残云带雨轻飘雪，嫩柳含烟小绽金。虽有眼前诗酒兴，遨游争得称闲心。
送孔恂入洛::司马扎::洛阳古城秋色多，送君此去心如何。青山欲暮惜别酒，碧草未尽伤离歌。前朝冠带掩金谷，旧游花月经铜驼。行人正苦奈分手，日落远水生微波。
观郊礼::司马扎::钟鼓旌旗引六飞，玉皇初著画龙衣。泰坛烟尽星河晓，万国心随彩仗归。
宫怨::司马扎::柳色参差掩画楼，晓莺啼送满宫愁。年年花落无人见，空逐春泉出御沟。
白马津阻雨::司马扎::津树萧萧旅馆空，坐看疏叶绕堦红。故乡千里楚云外，归雁一声烟雨中。漳浦病多愁易老，茂陵书在信难通。功名傥遂身无事，终向溪头伴钓翁。
秋日怀储嗣宗::司马扎::故人北游久不回，塞雁南渡声何哀。相思闻雁更惆怅，却向单于台下来。
夜听李山人弹琴::司马扎::瑶琴夜久弦秋清，楚客一奏湘烟生。曲中声尽意不尽，月照竹轩红叶明。
贺襄阳副使节判同加章绶::徐商::朱紫花前贺故人，兼荣此会颇关身。同年坐上联宾榻，宗姓亭中布锦裀。晴日照旗红灼烁，韶光入队影玢璘。芳菲解助今朝喜，嫩蘂青条满眼新。
句::徐商::萍聚只因今日浪，荻斜都为夜来风。
和薛逢赠别::高璩::剑外绵州第一州，尊前偏喜接君留。歌声婉转添长恨，管色凄凉似到秋。但务欢娱思晓角，独耽云水上高楼。莫言此去难相见，怨别征黄是顺流。
句::高璩::公斋一到人非旧，诗板重寻墨尚新。
和李尚书命妓饯崔侍御::高湘::谢安春渚饯袁宏，千里仁风一扇清。歌黛惨时方酩酊，不知公子重飞觥。
句::高湘::惟有高州是当家。
报何泽::崔安潜::四十九年前及第，同年唯有老夫存。今日殷勤访吾子，稳将鬐鬣上龙门。
题文翁石室::裴铏::文翁石室有仪形，庠序千秋播德馨。古柏尚留今日翠，高岷犹蔼旧时青。人心未肯抛膻蚁，弟子依前学聚萤。更叹沱江无限水，争流祗愿到沧溟。
愤惋诗三首 一::刘损::宝钗分股合无缘，鱼在深渊日在天。得意紫鸾休舞镜，断踪青鸟罢衔笺。金杯倒覆难收水，玉轸倾攲懒续弦。从此蘼芜山下过，祗应将泪比黄泉。
愤惋诗三首 二::刘损::鸾辞旧伴知何止，凤得新梧想称心。红粉尚存香幕幕，白云将散信沈沈。已休磨琢投泥玉，懒更经营买笑金。愿作山头似人石，丈夫衣上泪痕深。
愤惋诗三首 三::刘损::旧尝游处遍寻看，睹物伤情死一般。买笑楼前花已谢，画眉窗下月空残。云归巫峡音容断，路隔星河去住难。莫道诗成无泪下，泪如泉滴亦须干。
郡楼望九华歌::霍总::楼上坐见九子峰，翠云赤日光溶溶。有时朝昏变疏密，八峰和烟一峰出。有时风卷天雨晴，聚立连连如弟兄。阳乌生子偶成数，丹凤养雏同此名。日日遥看机已静，未离尘躅思真境。子明龙驾腾九垓，陵阳相对空崔嵬。玉浆瑶草不可见，自有神仙风马来。
柳枝词咏篙水溅妓衣::裴虔余::半额微黄金缕衣，玉搔头袅凤双飞。从教水溅罗裙湿，还道朝来行雨归。
献淮南师::李嵘::鸡树烟含瑞气凝，凤池波待玉山澄。国人久倚东关望，拟筑沙堤到广陵。
月::袁郊::嫦娥窃药出人间，藏在蟾宫不放还。后羿遍寻无觅处，谁知天上却容奸。
霜::袁郊::古今何事不思量，尽信邹生感彼苍。但想燕山吹暖律，炎天岂不解飞霜。
露::袁郊::湛湛腾空下碧霄，地卑湿处更偏饶。菅茅丰草皆霑润，不道良田有旱苗。
云::袁郊::楚甸尝闻旱魃侵，从龙应合解为霖。荒淫却入阳台梦，惑乱怀襄父子心。
掷卢作::冯衮::八尺台盘照面新，千金一掷鬬精神。合是赌时须赌取，不妨回首乞闲人。
戏酒妓::冯衮::醉眼从伊百度斜，是他家属是他家。低声向道人知也，隔坐刚抛豆蔻花。
题卢州郡斋::郑綮::九衢尘里一书生，多达逢时拥斾旌。醉里眼开金使字，紫旗风动耀天明。
别郡后寄席中三兰::郑綮::淮淝两水不相通，隔岸临流望向东。千颗泪珠无寄处，一时弹与渡前风。
寄鄠杜李遂良处士::高骈::小隐堪忘世上情，可能休梦入重城。池边写字师前辈，座右题铭律后生。吟社客归秦渡晚，醉乡渔去渼陂晴。春来不得山中信，尽日无人傍水行。
和王昭符进士赠洞庭赵先生::高骈::为爱君山景最灵，角冠秋礼一坛星。药将鸡犬云间试，琴许鱼龙月下听。自要乘风随羽客，谁同种玉验仙经。烟霞澹泊无人到，唯有渔翁过洞庭。
依韵奉酬李迪::高骈::柳下官资颜子居，闲情入骨若为除。诗成斩将奇难敌，酒熟封侯快未如。只见丝纶终日降，不知功业是谁书。而今共饮醇滋味，消得揶揄势利疏。
留别彰德军从事范校书::高骈::无金寄与白头亲，节概犹夸似古人。未出尘埃真落魄，不趋权势正因循。桂攀明月曾观国，蓬转西风却问津。匹马东归羡知己，燕王台上结交新。
途次内黄马病寄僧舍呈诸友人::高骈::官闲马病客深秋，肯学张衡咏四愁。红叶寺多诗景致，白衣人尽酒交游。依违讽刺因行得，澹泊供需不在求。好与高阳结吟社，况无名迹达珠旒。
遣兴::高骈::浮世忙忙蚁子群，莫嗔头上雪纷纷。沈忧万种与千种，行乐十分无一分。越外险巇防俗事，就中拘检信人文。醉乡日月终须觅，去作先生号白云。
叹征人::高骈::心坚胆壮箭头亲，十载沙场受苦辛。力尽路傍行不得，广张红斾是何人。
湘妃庙::高骈::帝舜南巡去不还，二妃幽怨水云间。当时珠泪垂多少，直到如今竹尚斑。
赴安南却寄台司::高骈::曾驱万马上天山，风去云回顷刻间。今日海门南面事，莫教还似凤林关。
闺怨::高骈::人世悲欢不可知，夫君初破黑山归。如今又献征南策，早晚催缝带号衣。
马嵬驿::高骈::玉颜虽掩马嵬尘，冤气和烟锁渭津。蝉鬓不随銮驾去，至今空感往来人。
宴犒蕃军有感::高骈::蜀地恩留马嵬哭，烟雨蒙蒙春草绿。满眼由来是旧人，那堪更奏梁州曲。
寓怀::高骈::关山万里恨难销，铁马金鞭出塞遥。为问昔时青海畔，几人归到凤林桥。
步虚词::高骈::青溪道士人不识，上天下天鹤一只。洞门深锁碧窗寒，滴露研朱点周易。
赠歌者二首 一::高骈::酒满金船花满枝，佳人立唱惨愁眉。一声直入青云去，多少悲欢起此时。
赠歌者二首 二::高骈::公子邀欢月满楼，双成揭调唱伊州。便从席上风沙起，直到阳关水尽头。
入蜀::高骈::万水千山音信希，空劳魂梦到京畿。漫天岭上频回首，不见虞封泪满衣。
边城听角::高骈::席箕风起雁声秋，陇水边沙满目愁。三会五更欲吹尽，不知凡白几人头。
渭川秋望寄右军王特进::高骈::长川终日碧潺湲，知道天河与地连。凭寄两行朝阙泪，愿随流入御沟泉。
山亭夏日::高骈::绿树阴浓夏日长，楼台倒影入池塘。水精帘动微风起，满架蔷薇一院香。
蜀路感怀::高骈::蜀山苍翠陇云愁，銮驾西巡陷几州。唯有萦回深涧水，潺湲不改旧时流。
残春遣兴::高骈::画舸轻桡柳色新，摩诃池上醉青春。不辞不为青春醉，只恐莺花也怪人。
春日招宾::高骈::花枝如火酒如饧，正好狂歌醉复醒。对酒看花何处好，延和阁下碧筠亭。
过天威径::高骈::豺狼坑尽却朝天，战马休嘶瘴岭烟。归路崄巇今坦荡，一条千里直如弦。
对花呈幕中::高骈::海棠初发去春枝，首唱曾题七字诗。今日能来花下饮，不辞频把使头旗。
寄题罗浮别业::高骈::不将真性染埃尘，为有烟霞伴此身。带日长江好归信，博罗山下碧桃春。
塞上曲二首 一::高骈::二年边戍绝烟尘，一曲河湾万恨新。从此凤林关外事，不知谁是苦心人。
塞上曲二首 二::高骈::陇上征夫陇下魂，死生同恨汉将军。不知万里沙场苦，空举平安火入云。
广陵宴次戏简幕宾::高骈::一曲狂歌酒百分，蛾眉画出月争新。将军醉罢无余事，乱把花枝折赠人。
安南送曹别𠡠归朝::高骈::云水苍茫日欲收，野烟深处鹧鸪愁。知君万里朝天去，为说征南已五秋。
对雪::高骈::六出飞花入户时，坐看青竹变琼枝。如今好上高楼望，盖尽人间恶路岐。
访隐者不遇::高骈::落花流水认天台，半醉闲吟独自来。惆怅仙翁何处去，满庭红杏碧桃开。
赴西川途经虢县作::高骈::亚夫重过柳营门，路指岷峨隔暮云。红额少年遮道拜，殷勤认得旧将军。
锦城冩望::高骈::蜀江波影碧悠悠，四望烟花匝郡楼。不会人家多少锦，春来尽挂树梢头。
太公庙::高骈::青山长在境长新，寂寞持竿一水滨。及得王师身已老，不知辛苦为何人。
边方春兴::高骈::草色青青柳色浓，玉壶顷酒满金钟。笙歌嘹亮随风去，知尽关山第几重。
塞上寄家兄::高骈::棣萼分张信使希，几多乡泪湿征衣。笳声未断肠先断，万里胡天鸟不飞。
写怀二首 一::高骈::渔竿消日酒消愁，一醉忘情万事休。却恨韩彭兴汉室，功成不向五湖游。
写怀二首 二::高骈::花满西园月满池，笙歌摇曳画船移。如今暗与心相约，不动征旗动酒旗。
池上送春::高骈::持竿闲坐思沈吟，钓得江鳞出碧浔。回首看花花欲尽，可怜寥落送春心。
南征叙怀::高骈::万里驱兵过海门，此生今日报君恩。回期直待烽烟静，不遣征衣有泪痕。
风筝::高骈::夜静弦声响碧空，宫商信任往来风。依稀似曲才堪听，又被移将别调中。
平流园席上::高骈::画舸摇烟水满塘，柳丝轻软小桃香。却缘龙节为萦绊，好是狂时不得狂。
闻河中王铎加都统::高骈::炼汞烧铅四十年，至今犹在药炉前。不知子晋缘何事，只学吹箫便得仙。
句::高骈::人间无限伤心事，不得尊前折一枝。满宫多少承恩者，似有容华妾也无。满身珠翠将何用，唯与豪家拂象床。何人种得西施花，千古春风开不尽。
及第后寄梁烛处士::伊璠::绣毂寻芳许史家，独将羁事达江沙。十年辛苦一枝桂，二月艳阳千树花。鹏化四溟归碧落，鹤栖三岛接青霞。同袍不得同游玩，今对春风日又斜。
和王侍中谒张恶子庙::萧遘::青骨祀吴谁让德，紫华居越亦知名。未闻一剑传唐主，长拥千山护蜀城。斩马威棱应扫荡，截蛟锋刃俟升平。酂侯为国亲箫鼓，堂上神筹更布兵。
成都::萧遘::月晓已开花市合，江平偏见竹簰多。好教载取芳菲树，剩照岷天瑟瑟波。
策试夜潜纪长句于都堂西南隅 一::韦承贻::褒衣博带满尘埃，独自都堂纳卷回。蓬巷几时闻吉语，棘篱何日免重来。三条烛尽钟初动，九转丹成鼎未开。残月渐低人扰扰，不知谁是谪仙才。
策试夜潜纪长句于都堂西南隅 二::韦承贻::白莲千朵照廊明，一片升平雅颂声。才唱第三条烛尽，南宫风月画难成。
社日村居::张演::鹅湖山下稻粱肥，豚阱鸡栖对掩扉。桑拓影斜春社散，家家扶得醉人归。
吊孟昌图::裴澈::一章何罪死何名，投水惟君与屈平。从此蜀江烟月夜，杜鹃应作两般声。
婕妤怨::翁绶::谗谤潜来起百忧，朝承恩宠暮仇雠。火烧白玉非因玷，霜剪红兰不待秋。花落昭阳谁共辇，月明长信独登楼。繁华事逐东流水，团扇悲歌万古愁。
关山月::翁绶::裴回汉月满边州，照尽天涯到陇头。影转银河寰海静，光分玉塞古今愁。笳吹远戍孤烽灭，雁下平沙万里秋。况是故园摇落夜，那堪少妇独登楼。
雨雪曲::翁绶::边声四合殷河流，雨雪飞来遍陇头。铁岭探人迷鸟道，阴山飞将湿貂裘。斜飘旌斾过戎帐，半杂风沙入戍楼。一自塞垣无李蔡，何人为解北门忧。
行路难::翁绶::行路艰难不复歌，故人荣达我蹉跎。双轮晚上铜台雪，一叶春浮瘴海波。自古要津皆若此，方今失路欲如何。君看西汉翟丞相，凤沼朝辞暮雀罗。
折杨柳::翁绶::紫陌金堤映绮罗，游人处处动离歌。阴移古戍迷芳草，花带残阳落远波。台上少年吹白雪，楼中思妇敛青蛾。殷勤攀折赠行客，此去关山雨雪多。
咏酒::翁绶::逃暑迎春复送秋，无非绿蚁满杯浮。百年莫惜千回醉，一盏能消万古愁。几为芳菲眠细草，曾因雨雪上高楼。平生名利关身者，不识狂歌到白头。
白马::翁绶::渥洼龙种雪霜同，毛骨天生胆气雄。金埒乍调光照地，玉关初别远嘶风。花明锦襜垂杨下，露湿朱缨细草中。一夜羽书催转战，紫髯骑出佩骍弓。
句::翁绶::海国欧乡浙水东，暂烦良守此凭熊。
九日卫使君筵上作::武瓘::佳晨登赏喜还乡，谢宇开筵晚兴长。满眼黄花初泛酒，隔烟红树欲迎霜。千家门户笙歌发，十里江山白鸟翔。共贺安人丰乐岁，幸陪珠履侍银章。
及第后作::袁皓::金榜高悬姓字真，分明折得一枝春。蓬瀛乍接神仙侣，江海回思耕钓人。九万抟扶排羽翼，十年辛苦涉风尘。升平时节逢公道，不觉龙门是崄津。
重归宜春经过萍川题梵林寺::袁皓::梵林遗址在松萝，四十年来两度过。滤水东奔彭蠡浪，萍川西注洞庭波。村烟不改居人换，官路无穷行客多。拖紫腰金成底事，凭阑惆怅欲如何。
寄岳阳严使君::袁皓::得意东归过岳阳，桂枝香惹蘂珠香。也知暮雨生巫峡，争奈朝云属楚王。万恨只凭期克手，寸心唯系别离肠。南亭宴罢笙歌散，回首烟波路渺茫。
句::公乘亿::十上十年皆落第，一家一半已成尘。
退朝望终南山::李拯::紫宸朝罢缀鸳鸾，丹凤楼前驻马看。惟有终南山色在，晴明依旧满长安。
和陆鲁望白菊::司马都::耻共金英一例开，素芳须待早霜催。绕篱看见成瑶圃，泛酒须迷傍玉杯。映水好将蘋作伴，犯寒疑与雪为媒。夫君每尚风流事，应为徐妃致此栽。
送羊振文先辈往桂阳归觐::司马都::此去欢荣冠士林，离筵休恨酒杯深。云梯万仞初高步，月桂余香尚满襟。鸣櫂晓冲苍霭发，落帆寒动白华吟。君家祖德惟清苦，却笑当时问绢心。
咏铁马鞭::李昌符::汉将临流得铁鞭，鄂侯名字旧雕镌。须为圣代无双物，肯逐将军卧九泉。汗马不侵诛虏血，神功今见补亡篇。时来终荐明君用，莫叹沉埋二百年。
送友人::李昌符::举世谁能与事期，解携多是正欢时。人间不遣有名利，陌上始应无别离。晚渡待船愁立久，乱山投店独行迟。我今漂泊还如此，江剑相逢亦未知。
南潭::李昌符::匝岸青芜掩古苔，面山亭树枕潭开。有时弦管收筵促，无数凫鹥逆浪来。路入龙祠群木老，风惊渔艇一声回。人传郭恽多游此，谁见当初泛玉杯。
秋夜作::李昌符::数亩池塘近杜陵，秋天寂寞夜云凝。芙蓉叶上三更雨，蟋蟀声中一点灯。迹避险巇翻失路，心归闲澹不因僧。既逢上国陈诗日，长守林泉亦未能。
客恨::李昌符::古原南北旧萧疏，高木风多小雪余。半夜病吟人寝后，百年闲事酒醒初。频招兄弟同佳节，已有兵戈隔远书。肥马王孙定相笑，不知岐路厌樵渔。
三月尽日::李昌符::江头从此管弦稀，散尽游人独未归。落日已将春色去，残花应逐夜风飞。
绿珠咏::李昌符::洛阳佳丽与芳华，金谷园中见百花。谁遣当年坠楼死，无人巧笑破孙家。
赠别::李昌符::又将书剑出孤舟，尽日停桡结远愁。莫道江波话离别，江波一去不回流。
闷书::李昌符::病来难处早秋天，一径无人树有蝉。归计未成书半卷，中宵多梦昼多眠。
彭泽::汪遵::鹤爱孤松云爱山，宦情微禄免相关。栽成五柳吟归去，漉酒巾边伴菊闲。
杜邮馆::汪遵::杀尽降兵热血流，一心犹自逞戈矛。功成若解求身退，岂得将军死杜邮。
细腰宫::汪遵::鼓声连日烛连宵，贪向春风舞细腰。争奈君王正沈醉，秦兵江上促征桡。
瑶台::汪遵::仙梦香魂不久留，满川云雨满宫愁。直须待得荆王死，始向瑶台一处游。
吴坂::汪遵::踡跼盐车万里蹄，忽逢良鉴始能嘶。不缘伯乐称奇骨，几与驽骀价一齐。
箕山::汪遵::薄世临流洗耳尘，便归云洞任天真。一瓢风入犹嫌闹，何况人间万种人。
息国::汪遵::家国兴亡身独存，玉容还受楚王恩。衔冤只合甘先死，何待花间不肯言。
梁寺::汪遵::立国从来为战功，一朝何事却谈空。台城兵匝无人敌，闲卧高僧满梵宫。
南阳::汪遵::陆困泥蟠未适从，岂妨耕嫁隐高踪。若非先主垂三顾，谁识茅庐一卧龙。
杞梁墓::汪遵::一叫长城万仞摧，杞梁遗骨逐妻回。南邻北里皆孀妇，谁解坚心继此来。
夷门::汪遵::晋鄙兵回为重难，秦师收斾亦西还。今来不是无朱亥，谁降轩车问抱关。
汴河::汪遵::隋皇意欲泛龙舟，千里昆仑水别流。还待春风锦帆暖，柳阴相送到迷楼。
燕台::汪遵::礼士招贤万古名，高台依旧对燕城。如今寂寞无人上，春去秋来草自生。
聊城::汪遵::刃血攻聊已越年，竟凭儒术罢戈鋋。田单漫逞烧牛计，一箭终输鲁仲连。
西河::汪遵::花貌年年溺水滨，俗传河伯娶生人。自从明宰投巫后，直至如今鬼不神。
密县::汪遵::百里能将济猛宽，飞蝗不到邑人安。至今闾里逢灾沴，犹祝当时卓长官。
升仙桥::汪遵::题桥贵欲露先诚，此日人皆笑率情。应讶临邛沽酒客，逢时还作汉公卿。
破陈::汪遵::猎猎朱旗映彩霞，纷纷白刃入陈家。看看打破东平苑，犹舞庭前玉树花。
白头吟::汪遵::失却青丝素髪生，合欢罗带意全轻。古今人事皆如此，不独文君与马卿。
短歌吟::汪遵::箭飞乌兔竞东西，贵贱贤愚不梦齐。匣里有琴樽有酒，人间便是武陵溪。
干将墓::汪遵::橐籥冰霜万古闻，拍灰松地见余坟。应缘神剑飞扬久，水水山山尽是云。
金谷::汪遵::晋臣荣盛更谁过，常向阶前舞翠娥。香散艳消如一梦，但留风月伴烟萝。
三闾庙::汪遵::为嫌朝野尽陶陶，不觉官高怨亦高。憔悴莫酬渔父笑，浪交千载咏离骚。
严陵台::汪遵::一钓凄凉在杳冥，故人飞诏入山扃。终将宠辱轻轩冕，高卧五云为客星。
淮阴::汪遵::秦季贤愚混不分，只应漂母识王孙。归荣便累千金赠，为报当时一饭恩。
鸡鸣曲::汪遵::金距花冠傍舍栖，清晨相叫一声齐。开关自有冯生计，不必天明待汝啼。
采桑妇::汪遵::为报踌躇陌上郎，蚕饥日晚妾心忙。本来若爱黄金好，不肯携笼更采桑。
渔父::汪遵::棹月眠流处处通，绿蓑苇带混元风。灵均说尽孤高事，全与逍遥意不同。
越女::汪遵::玉貌何曾为浣沙，只图句践献夫差。苏台日夜唯歌舞，不觉干戈犯翠华。
望思台::汪遵::不忧家国任奸臣，骨肉翻为蓦路人。巫蛊事行冤莫雪，九层徒筑见无因。
比干墓::汪遵::国乱时危道不行，忠贤谏死胜谋生。一沈冤骨千年后，垅水虽平恨未平。
郢中::汪遵::莫言白雪少人听，高调都难称俗情。不是楚词询宋玉，巴歌犹掩绕梁声。
北海::汪遵::汉臣曾此作缧囚，茹血衣毛十九秋。鹤髪半垂龙节在，不闻青史说封侯。
招屈亭::汪遵::三闾溺处杀怀王，感得荆人尽缟裳。招屈亭边两重恨，远天秋色暮苍苍。
屈祠::汪遵::不肯迂回入醉乡，乍吞忠梗没沧浪。至今祠畔猿啼月，了了犹疑恨楚王。
铜雀台::汪遵::铜雀台成玉座空，短歌长袖尽悲风。不知仙驾归何处，徒遣颦眉望汉宫。
斑竹祠::汪遵::九处烟霞九处昏，一回延首一销魂。因凭直节流红泪，图得千秋见血痕。
题李太尉平泉庄::汪遵::水泉花木好高眠，嵩少纵横满目前。惆怅人间不平事，今朝身在海南边。
战城南::汪遵::风沙刮地塞云愁，平旦交锋晚未休。白骨又霑新战血，青天犹列旧旄头。
延平津::汪遵::三尺晶荧射斗牛，岂随凡手报冤雠。延平一旦为龙处，看取风云布九州。
项亭::汪遵::不修仁德合文明，天道如何拟力争。隔岸故乡归不得，十年空负拔山名。
乌江::汪遵::兵散弓残挫虎威，单枪匹马突重围。英雄去尽羞容在，看却江东不得归。
绿珠::汪遵::大抵花颜最怕秋，南家歌歇北家愁。从来几许如君貌，不肯如君坠玉楼。
升仙桥::汪遵::汉朝卿相尽风云，司马题桥众又闻。何事不如杨得意，解搜贤哲荐明君。
隋柳::汪遵::夹浪分堤万树余，为迎龙舸到江都。君看靖节高眠处，只向衡门种五株。
杨柳::汪遵::亚夫营畔柳蒙蒙，隋主堤边四路通。攀折赠君还有意，翠眉轻嫩怕春风。
桐江::汪遵::光武重兴四海宁，汉臣无不受浮荣。严陵何事轻轩冕，独向桐江钓月明。
招隐::汪遵::罢听泉声看鹿群，丈夫才策合匡君。早携书剑离岩谷，莫待蒲轮辗白云。
陈宫::汪遵::椒宫荒宴竟无疑，倏忽山河尽入隋。留得后庭亡国曲，至今犹与酒家吹。
樊将军庙::汪遵::玉辇曾经陷楚营，汉皇心怯拟休兵。当时不得将军力，日月须分一半明。
东海::汪遵::漾舟雪浪映花颜，徐福携将竟不还。同作危时避秦客，此行何似武陵滩。
昭君::汪遵::汉家天子镇寰瀛，塞北羌胡未罢兵。猛将谋臣徒自贵，蛾眉一笑塞尘清。
五湖::汪遵::已立平吴霸越功，片帆高飏五湖风。不知战国官荣者，谁似陶朱得始终。
渑池::汪遵::西秦北赵各称高，池上张筵列我曹。何事君王亲击缶，相如有剑可吹毛。
函谷关::汪遵::脱祸东奔壮气摧，马如飞电毂如雷。当时若不听弹铗，那得关门半夜开。
咏酒二首 一::汪遵::九酝松醪一曲歌，本图闲放养天和。后人不识前贤意，破国亡家事甚多。
咏酒二首 二::汪遵::万事销沈向一杯，竹门哑轧为风开。秋宵睡足芭蕉雨，又是江湖入梦来。
苍颉台::汪遵::观迹成文代结绳，皇风儒教浩然兴。几人从此休耕钓，吟对长安雪夜灯。
长城::汪遵::秦筑长城比铁牢，蕃戎不敢过临洮。虽然万里连云际，争及尧阶三尺高。
亲仁里双鹭::许棠::双去双来日已频，只应知我是江人。对欹雪顶思寻水，更振霜翎恐染尘。三楚几时初失侣，五陵何树又栖身。天然不与凡禽类，傍砌听吟性自驯。
成纪书事二首 一::许棠::东吴远别客西秦，怀旧伤时暗洒巾。满野多成无主冢，防边半是异乡人。山河再阔千余里，城市曾经一百春。闲与将军议戎事，伊兰犹未绝胡尘。
成纪书事二首 二::许棠::蹉跎远入犬羊中，荏苒将成白首翁。三楚田园归未得，五原岐路去无穷。天垂大野雕盘草，月落孤城角啸风。难问开元向前事，依稀犹认隗嚣宫。
秦中遇友人::许棠::半生南走复西驰，愁过杨朱罢泣岐。远梦亦羞归海徼，贫游多是滞边陲。胡云不聚风无定，陇路难行栈更危。旦暮唯闻语征战，看看已欲废吟诗。
过分水岭::许棠::陇山高共鸟行齐，瞰险盘空甚蹑梯。云势崩腾时向背，水声呜咽若东西。风兼雨气吹人面，石带冰棱碍马蹄。此去秦川无别路，隔崖穷谷却难迷。
讲德陈情上淮南李仆射八首 一::许棠::天降贤人佐圣时，自然声教满华夷。英明不独中朝仰，清重兼闻外国知。凉夜酒醒多对月，晓庭公退半吟诗。梁城东下虽经战，风俗犹传守旧规。
讲德陈情上淮南李仆射八首 二::许棠::多朝轩冕冠乾坤，四海皆推圣最尊。楚玉已曾分卞玉，膺门依旧是龙门。筵开乐振高云动，城掩鼙收落日昏。尝念苍生如赤子，九州无处不沾恩。
讲德陈情上淮南李仆射八首 三::许棠::未领春闱望早清，况联戎阃控强兵。风威遍布江山静，教化高同日月明。九郡竟歌兼煮海，四方皆得共和羹。东南自此全无事，只为期年政已成。
讲德陈情上淮南李仆射八首 四::许棠::帝念淮堧疫疹频，牢笼山海委名臣。古来比德由无侣，当代同途岂有人。夜宴独吟梁苑月，朝游重见广陵春。多年疲瘵全苏息，须到讴谣日满秦。
讲德陈情上淮南李仆射八首 五::许棠::三纪吟诗望一名，丹霄待得白头成。已期到老还沾禄，无复偷闲却养生。当宴每垂听乐泪，望云长起忆山情。朱门旧是登龙客，初脱鱼鳞胆尚惊。
讲德陈情上淮南李仆射八首 六::许棠::东来淮海拜旌旟，不把公卿一字书。曾侍晚斋吟对雪，又容华馆食兼鱼。孤微自省恩非次，际会谁知分有余。唯耻旧桥题处在，荣归无计似相如。
讲德陈情上淮南李仆射八首 七::许棠::平生南北逐蓬飘，待得名成鬓已雕。寒浦一从抛钓艇，旧林无处认风飙。程途虽喜关河尽，时节犹惊骨肉遥。愁策羸蹄更归去，乱山流水满翻潮。
讲德陈情上淮南李仆射八首 八::许棠::丹霄空把桂枝归，白首依前着布衣。当路公卿谁见待，故乡亲爱自疑非。东风乍喜还沧海，栖旅终愁出翠微。应念无媒居选限，二年须更守渔矶。
献独孤尚书::许棠::虚抛南楚滞西秦，白首依前衣白身。退鹢已经三十载，登龙曾见一千人。魂离为役诗篇苦，泪竭缘嗟骨相贫。今日鞠躬高斾下，欲倾肝胆杳无因。
将过单于::许棠::荒碛连天堡戍稀，日忧蕃寇却忘机。江山不到处皆到，陇雁已归时未归。行李亦须携战器，趋迎当便著戎衣。幷州去路殊迢遰，风雨何当达近畿。
洞庭湖::许棠::空江浩荡景萧然，尽日菰蒲泊钓船。青草浪高三月渡，绿杨花扑一溪烟。情多莫举伤春目，愁极兼无买酒钱。犹有渔人数家住，不成村落夕阳边。
汉宫井::邵谒::辘轳声绝离宫静，班姬几度照金井。梧桐老去残花开，犹似当时美人影。
显茂楼::邵谒::秦山渭水尚悠悠，如何草树迷宫阙。繁华朱翠尽东流，唯有望楼对明月。
紫阁峰::邵谒::壮国山河倚空碧，迥拔烟霞侵太白。绿崖下视千万寻，青天只据百余尺。
下第寄欧阳瓒::林宽::诗人道僻命多奇，更值干戈乱起时。莫作江宁王少府，一生吟苦竟谁知。
寄何绍余::林宽::雁过君犹未入城，清贤门下旧知名。风波冻马遥逢见，革橐饥僮尚挈行。住在闲坊无辙迹，别来何寺有泉声。芙蓉苑北曲江岸，期看终南新雪晴。
酬陈樵见寄::林宽::失意闲眠起更迟，又将羁薄谢深知。囊书旋入酒家尽，纱帽长依僧壁垂。待月句新遭鬼哭，寻山貌古被猿窥。元和才子多如此，除却清吟何所为。
华清宫::林宽::殿角钟残立宿鸦，朝元归驾望无涯。香泉空浸宫前草，未到春时争发花。
终南山::林宽::标奇耸峻壮长安，影入千门万户寒。徒自倚天生气色，尘中谁为举头看。
歌风台::林宽::蒿棘空存百尺基，酒酣曾唱大风词。莫言马上得天下，自古英雄尽解诗。
长安遣怀::林宽::醉下高楼醒复登，任从浮薄笑才能。青龙寺里三门上，立为南山不为僧。
闻雁::林宽::接影横空背雪飞，声声寒出玉关迟。上阳宫里三千梦，月冷风清闻过时。
长安即事::林宽::暝鼓才终复晓鸡，九门何计出沈迷。樵童乱打金吾鼓，豪马争奔丞相堤。翡翠鬟欹钗上燕，麒麟衫束海中犀。须知不是诗人事，空忆泉声菊畔畦。
翰林作::刘邺::曾是江波垂钓人，自怜深厌九衢尘。浮生渐老年随水，往事曾闻泪满巾。已觉远天秋色动，不堪闲夜雨声频。多惭不是相如笔，虚直金銮接侍臣。
待漏院吟::刘邺::玉堂帘外独迟迟，明月初沈勘契时。闲听景阳钟尽后，两莺飞上万年枝。
中秋夜戏酬顾道流::孙蜀::不那此身偏爱月，等闲看月即更深。仙翁每被嫦娥使，一度逢圆一度吟。
咏燕上主司郑愚::欧阳澥::翩翩双燕画堂开，送古迎今几万回。长向春秋社前后，为谁归去为谁来。
赠妓仙哥::郑仁表::严吹如何下太清，玉肌无疹六铢轻。自知不是流霞酌，愿听云和瑟一声。
赠妓命洛真::郑仁表::巧制新章拍拍新，金罍巡举助精神。时时欲得横波眄，又怕回筹错指人。
句::郑仁表::文章世上争开路，阀阅山东拄破天。
石榴歌::皮日休::蝉噪秋枝槐叶黄，石榴香老愁寒霜。流霞包染紫鹦粟，黄蜡纸裹红瓠房。玉刻冰壶含露湿，斓斑似带湘娥泣。萧娘初嫁嗜甘酸，嚼破水精千万粒。
过云居院玄福上人旧居::皮日休::重到云居独悄然，隔窗窥影尚疑禅。不逢野老来听法，犹见邻僧为引泉。龛上已生新石耳，壁间空带旧茶烟。南宗弟子时时到，泣把山花奠几筵。
陪江西裴公游襄州延庆寺::皮日休::丹霄路上歇征轮，胜地偷闲一日身。不署前驱惊野鸟，唯将后乘载诗人。岩边候吏云遮却，竹下朝衣露滴新。更向碧山深处问，不妨犹有草茅臣。
西塞山泊渔家::皮日休::白纶巾下髪如丝，静倚枫根坐钓矶。中妇桑村挑叶去，小儿沙市买蓑归。雨来莼菜流船滑，春后鲈鱼坠钓肥。西塞山前终日客，隔波相羡尽依依。
襄州春游::皮日休::信马腾腾触处行，春风相引与诗情。等闲遇事成歌咏，取次冲筵隐姓名。映柳认人多错误，透花窥鸟最分明。岑牟单绞何曾著，莫道猖狂似祢衡。
送从弟皮崇归复州::皮日休::羡尔优游正少年，竟陵烟月似吴天。车螯近岸无妨取，舴艋随风不费牵。处处路傍千顷稻，家家门外一渠莲。殷勤莫笑襄阳住，为爱南溪缩项鳊。
襄阳闲居与友生夜会::皮日休::习隐悠悠世不知，林园幽事递相期。旧丝再上琴调晚，坏叶重烧酒煖迟。三径引时寒步月，四邻偷得夜吟诗。草玄寂淡无人爱，不遇刘歆更语谁。
习池晨起::皮日休::清曙萧森载酒来，凉风相引绕亭台。数声翡翠背人去，一番芙蓉含日开。茭叶深深埋钓艇，鱼儿漾漾逐流杯。竹屏风下登山屐，十宿高阳忘却回。
秋晚自洞庭湖别业寄穆秀才::皮日休::破村寥落过重阳，独自撄宁葺草房。风扯红蕉仍换叶，雨淋黄菊不成香。野猿偷栗重窥户，落雁疑人更绕塘。他日若修耆旧传，为予添取此书堂。
华山李炼师所居::皮日休::麻姑古貌上仙才，谪向莲峰管玉台。瑞气染衣金液启，香烟映面紫文开。孤云尽日方离洞，双鹤移时只有苔。深夜寂寥存想歇，月天时下草堂来。
宏词下第感恩献兵部侍郎::皮日休::分明仙籍列清虚，自是还丹九转疏。画虎已成翻类狗，登龙才变即为鱼。空惭季布千金诺，但负刘弘一纸书。犹有报恩方寸在，不知通塞竟何如。
襄州汉阳王故宅::皮日休::碑字依稀庙已荒，犹闻耆旧忆贤王。园林一半为他主，山水虚言是故乡。戟户野蒿生翠瓦，舞楼栖鸽污雕梁。柱天功业缘何事，不得终身似霍光。
伤卢献秀才::皮日休::愍征新价欲凌空，一首堪欺左太冲。只为白衣声过重，且非青汉路难通。贵侯待写过门下，词客偷名入卷中。手弄桂枝嫌不折，直教身殁负春风。
南阳::皮日休::昆阳王气已萧疏，依旧山河捧帝居。废路塌平残瓦砾，破坟耕出烂图书。绿莎满县年荒后，白鸟盈溪雨霁初。二百年来霸王业，可知今日是丘墟。
秋晚访李处士所居::皮日休::门前襄水碧潺潺，静钓归来不掩关。书阁鼠穿厨簏破，竹园霜后桔橰闲。儿童不许惊幽鸟，药草须教上假山。莫为爱诗偏念我，访君多得醉中还。
李处士郊居::皮日休::石衣如髪小溪清，溪上柴门架树成。园里水流浇竹响，窗中人静下棋声。几多狎鸟皆谙性，无限幽花未得名。满引红螺诗一首，刘桢失却病心情。
送令狐补阙归朝::皮日休::文如日月气如虹，举国重生正始风。且愿仲山居左掖，只忧徐邈入南宫。朝衣正在天香里，谏草应焚禁漏中。为说明年今日事，晋廷新拜黑头公。
洛中寒食二首 一::皮日休::千门万户掩斜晖，绣幰金衔晚未归。击鞠王孙如锦地，鬬鸡公子似花衣。嵩云静对行台起，洛鸟闲穿上苑飞。唯有路傍无意者，献书未纳问淮肥。
洛中寒食二首 二::皮日休::远近垂杨映钿车，天津桥影压神霞。弄春公子正回首，趁节行人不到家。洛水万年云母竹，汉陵千载野棠花。欲知豪贵堪愁处，请看邙山晚照斜。
登第后寒食杏园有宴因寄录事宋垂文同年::皮日休::雨洗清明万象鲜，满城车马簇红筵。恩荣虽得陪高会，科禁惟忧犯列仙。当醉不知开火日，正贫那似看花年。纵来恐被青娥笑，未纳春风一宴钱。
陈先辈故居::皮日休::杉桂交阴一里余，逢人浑似洞天居。千株橘树唯沽酒，十顷莲塘不买鱼。藜杖闲来侵径竹，角巾端坐满楼书。襄阳无限烟霞地，难觅幽奇似此殊。
奉和鲁望寒夜访寂上人次韵::皮日休::院寒青霭正沈沈，霜栈干鸣入古林。数叶贝书松火暗，一声金磬桧烟深。陶潜见社无妨醉，殷浩谭经不废吟。何事欲攀尘外契，除君皆有利名心。
江南道中怀茅山广文南阳博士三首 二::皮日休::住在华阳第八天，望君唯欲结良缘。堂扃洞里千秋燕，厨盖岩根数斗泉。坛上古松疑度世，观中幽鸟恐成仙。不知何事迎新岁，乌纳裘中一觉眠。
江南道中怀茅山广文南阳博士三首 三::皮日休::五色香烟惹内文，石饴初熟酒初醺。将开丹灶那防鹤，欲算棋图却望云。海气平生当洞见，瀑冰初坼隔山闻。如何世外无交者，一卧金坛只有君。
吴中言情寄鲁望::皮日休::古来伧父爱吴乡，一上胥台不可忘。爱酒有情如手足，除诗无计似膏肓。宴时不辍琅书味，斋日难判玉鲙香。为说松江堪老处，满船烟月湿莎裳。
行次野梅::皮日休::茑拂萝捎一树梅，玉妃无侣独裴回。好临王母瑶池发，合傍萧家粉水开。共月已为迷眼伴，与春先作断肠媒。不堪便向多情道，万片霜华雨损来。
扬州看辛夷花::皮日休::腊前千朵亚芳丛，细腻偏胜素柰功。螓首不言披晓雪，麝脐无主任春风。一枝拂地成瑶圃，数树参庭是蘂宫。应为当时天女服，至今犹未放全红。
暇日独处寄鲁望::皮日休::幽慵不觉耗年光，犀柄金徽乱一床。野客共为赊酒计，家人同作借书忙。园蔬预遣分僧料，廪粟先教算鹤粮。无限高情好风月，不妨犹得事吾王。
屣步访鲁望不遇::皮日休::雪晴墟里竹欹斜，蜡屐徐吟到陆家。荒径埽稀堆柏子，破扉开涩染苔花。壁闲定欲图双桧，厨静空如饭一麻。拟受太玄今不遇，可怜遗恨似侯芭。
开元寺客省早景即事::皮日休::客省萧条柿叶红，楼台如画倚霜空。铜池数滴桂上雨，金铎一声松杪风。鹤静时来珠像侧，鸽驯多在宝幡中。如何尘外虚为契，不得支公此会同。
奉和鲁望独夜有怀吴体见寄::皮日休::病鹤带雾傍独屋，破巢含雪倾孤梧。濯足将加汉光腹，抵掌欲捋梁武须。隐几清吟谁敢敌，枕琴高卧真堪图。此时枉欠高散物，楠瘤作樽石作垆。
病中美景颇阻追游因寄鲁望::皮日休::瘿床闲卧昼迢迢，唯把真如慰寂寥。南国不须收薏苡，百年终竟是芭蕉。药前美禄应难断，枕上芳辰岂易销。看取病来多少日，早梅零落玉华焦。
病中庭际海石榴花盛发感而有寄::皮日休::一夜春光绽绛囊，碧油枝上昼煌煌。风匀只似调红露，日暖唯忧化赤霜。火齐满枝烧夜月，金津含蘂滴朝阳。不知桂树知情否，无限同游阻陆郎。
早春以橘子寄鲁望::皮日休::个个和枝叶捧鲜，彩凝犹带洞庭烟。不为韩嫣金丸重，直是周王玉果圆。剖似日魂初破后，弄如星髓未销前。知君多病仍中圣，尽送寒苞向枕边。
病中书情寄上崔谏议::皮日休::十日来来旷奉公，闭门无事忌春风。虫丝度日萦琴荐，蛀粉经时落酒筒。马足歇从残漏外，鱼须抛在乱书中。殷勤莫怪求医切，只为山樱欲放红。
病孔雀::皮日休::烟花虽媚思沈冥，犹自抬头护翠翎。强听紫箫如欲舞，困眠红树似依屏。因思桂蠹伤肌骨，为忆松鹅损性灵。尽日春风吹不起，钿毫金缕一星星。
奉和鲁望上元日道室焚修::皮日休::明真台上下仙官，玄藻初吟万籁寒。飙御有声时杳杳，宝衣无影自珊珊。蘂书乞见斋心易，玉籍求添拜首难。端简不知清景暮，灵芜香烬落金坛。
奉酬鲁望惜春见寄::皮日休::十五日中春日好，可怜沈痼冷如灰。以前虽被愁将去，向后须教醉领来。梅片尽飘轻粉靥，柳芽初吐烂金醅。病中无限花番次，为约东风且住开。
闻鲁望游颜家林园病中有寄::皮日休::一夜韶姿著水光，谢家春草满池塘。细挑泉眼寻新脉，轻把花枝嗅宿香。蝶欲试飞犹护粉，莺初学啭尚羞簧。分明不得同君赏，尽日倾心羡索郎。
奉和鲁望春雨即事次韵::皮日休::织恨凝愁映鸟飞，半旬飘洒掩韶晖。山容洗得如烟瘦，地脉流来似乳肥。野客正闲移竹远，幽人多病探花稀。何年细湿华阳道，两乘巾车相并归。
鲁望春日多寻野景日休抱疾杜门因有是寄::皮日休::野侣相逢不待期，半缘幽事半缘诗。乌纱任岸穿筋竹，白袷从披趁肉芝。数卷蠹书棋处展，几升菰米钓前炊。病中不用君相忆，折取山樱寄一枝。
卧病感春寄鲁望::皮日休::乌皮几上困腾腾，玉柄清羸愧不能。昨夜眠时稀似鹤，今朝餐数减于僧。药销美禄应夭折，医过芳辰定鬼憎。任是雨多游未得，也须收在探花朋。
奉和鲁望徐方平后闻赦次韵::皮日休::金鸡烟外上临轩，紫诰新垂作解恩。涿鹿未销初败血，新安顿雪已坑魂。空林叶尽蝗来郡，腐骨花生战后村。未遣蒲车问幽隐，共君应老抱桐孙。
奉酬鲁望见荅鱼笺之什::皮日休::轻如隐起腻如饴，除却鲛工解制稀。欲写恐成河伯诏，试裁疑是水仙衣。毫端白獭脂犹湿，指下冰蚕子欲飞。若用莫将闲处去，好题春思赠江妃。
病后春思::皮日休::连钱锦暗麝氛氲，荆思多才咏鄂君。孔雀钿寒窥沼见，石榴红重堕堦闻。牢愁有度应如月，春梦无心只似云。应笑病来惭满愿，花笺好作断肠文。
偶成小酌招鲁望不至以诗为解因次韵酬之::皮日休::醉侣相邀爱早阳，小筵催办不胜忙。冲深柳驻吴娃幰，倚短花排羯鼓床。金凤欲为莺引去，钿蝉疑被蝶勾将。如何共是忘形者，不见渔阳掺一场。
以纱巾寄鲁望因而有作::皮日休::周家新样替三梁，裹髪偏宜白面郎。掩敛乍疑裁黑雾，轻明浑似戴玄霜。今朝定见看花昃，明日应闻漉酒香。更有一般君未识，虎文巾在绛霄房。
临顿宅将有归于之日鲁望以诗见贶因抒怀酬之::皮日休::共老林泉忍暂分，此生应不识回文。几枚竹笥送德曜，一乘柴车迎少君。举案品多缘涧药，承家事少为谿云。居然自是幽人事，辄莫教他孙寿闻。
奉和鲁望谢惠巨鱼之半::皮日休::钓公来信自松江，三尺春鱼拨刺霜。腹内旧钩苔染涩，腮中新饵藻和香。冷鳞中断榆钱破，寒骨平分玉箸光。何事贶君偏得所，只缘同是越航郎。
馆娃宫怀古::皮日休::艳骨已成兰麝土，宫墙依旧压层崖。弩台雨坏逢金镞，香径泥销露玉钗。砚沼只留溪鸟浴，屧廊空信野花埋。姑苏麋鹿真闲事，须为当时一怆怀。
以紫石砚寄鲁望兼酬见赠::皮日休::样如金蹙小能轻，微润将融紫玉英。石墨一研为凤尾，寒泉半勺是龙睛。骚人白芷伤心暗，狎客红筵夺眼明。两地有期皆好用，不须空把洗溪声。
奉和鲁望同游北禅院::皮日休::戚历杉阴入草堂，老僧相见似相忘。吟多几转莲花漏，坐久重焚柏子香。鱼惯斋时分净食，鸽能闲处傍禅床。云林满眼空羁滞，欲对弥天却自伤。
奉和鲁望蔷薇次韵::皮日休::谁绣连延满户陈，暂应遮得陆郎贫。红芳掩敛将迷蝶，翠蔓飘飖欲挂人。低拂地时如堕马，高临墙处似窥邻。只应是董双成戏，剪得神霞寸寸新。
夏首病愈因招鲁望::皮日休::晓入清和尚袷衣，夏阴初合掩双扉。一声拨谷桑柘晚，数点舂锄烟雨微。贫养山禽能个瘦，病关芳草就中肥。明朝早起非无事，买得莼丝待陆机。
奉和鲁望四月十五日道室书事::皮日休::忘朝斋戒是寻常，静启金根第几章。竹叶饮为甘露色，莲花鲊作肉芝香。松膏背日凝云磴，丹粉经年染石床。剩欲与君终此志，顽仙唯恐鬓成霜。
登初阳楼寄怀北平郎中::皮日休::危楼新制号初阳，白粉青葌射沼光。避酒几浮轻舴艋，下棋曾觉睡鸳鸯。投钩列坐围华烛，格簺分朋占靓妆。莫怪重登频有恨，二年曾侍旧吴王。
所居首夏水木尤清适然有作::皮日休::病来无事草堂空，昼水休闻十二筒。桂静似逢青眼客，松闲如见绿毛翁。潮期暗动庭泉碧，梅信微侵地障红。尽日枕书慵起得，被君犹自笑从公。
重玄寺元达年逾八十好种名药凡所植者多至自天台四明包山句曲丛翠纷糅各可指名余奇而访之因题二章 一::皮日休::雨涤烟锄伛偻赍，绀牙红甲两三畦。药名却笑桐君少，年纪翻嫌竹祖低。白石静敲蒸术火，清泉闲洗种花泥。怪来昨日休持钵，一尺雕胡似掌齐。
重玄寺元达年逾八十好种名药凡所植者多至自天台四明包山句曲丛翠纷糅各可指名余奇而访之因题二章 二::皮日休::香蔓蒙茏覆昔邪，桂烟杉露湿袈裟。石盆换水捞松叶，竹径穿床避笋芽。藜杖移时挑细药，铜缾尽日灌幽花。支公谩道怜神骏，不及今朝种一麻。
怀华阳润卿博士三首 一::皮日休::先生一向事虚皇，天市坛西与世忘。环堵养龟看气诀，刀圭饵犬试仙方。静探石脑衣裾润，闲炼松脂院落香。闻道征贤须有诏，不知何日到良常。
怀华阳润卿博士三首 二::皮日休::冥心唯事白英君，不问人间爵与勋。林下醉眠仙鹿见，洞中闲话隐芝闻。石床卧苦浑无藓，藤箧开稀恐有云。料得虚皇新诏样，青琼板上绿为文。
怀华阳润卿博士三首 三::皮日休::凤骨轻来称瘦容，华阳馆主未成翁。数行玉札存心久，一掬云浆漱齿空。白石煮多熏屋黑，丹砂埋久染泉红。他年欲事先生去，十赉须加陆逸冲。
夏景无事因怀章来二上人二首 一::皮日休::澹景微阴正送梅，幽人逃暑瘿柟杯。水花移得和鱼子，山蕨收时带竹胎。啸馆大都偏见月，醉乡终竟不闻雷。更无一事唯留客，却被高僧怕不来。
夏景无事因怀章来二上人二首 二::皮日休::佳树盘珊枕草堂，此中随分亦闲忙。平铺风簟寻琴谱，静扫烟窗著药方。幽鸟见贫留好语，白莲知卧送清香。从今有计消闲日，更为支公置一床。
寄琼州杨舍人::皮日休::德星芒彩瘴天涯，酒树堪消谪宦嗟。行遇竹王因设奠，居逢木客又迁家。清斋净溲桄榔面，远信闲封豆蔻花。清切会须归有日，莫贪句漏足丹砂。
鲁望以轮钩相示缅怀高致因作三篇 一::皮日休::角柄孤轮细腻轻，翠篷十载伴君行。撚时解转蟾蜍魄，抛处能啼络纬声。七里滩波喧一舍，五云溪月静三更。牛衣鲋足和蓑睡，谁信人间有利名。
鲁望以轮钩相示缅怀高致因作三篇 三::皮日休::尽日悠然舴艋轻，小轮声细雨溟溟。三寻丝带桐江烂，一寸钩含笠泽腥。用近詹何传钓法，收和范蠡养鱼经。孤篷半夜无余事，应被严滩聒酒醒。
吴中书事寄汉南裴尚书::皮日休::万家无事鏁兰桡，乡味腥多厌紫虈。水似棋文交度郭，柳如行障俨遮桥。青梅蒂重初迎雨，白鸟群高欲避潮。唯望旧知怜此意，得为伧鬼也逍遥。
夏景冲澹偶然作二首 一::皮日休::只隈蒲褥岸乌纱，味道澄怀景便斜。红印寄泉惭郡守，青筐与笋愧僧家。茗炉尽日烧松子，书案经时剥瓦花。园吏暂栖君莫笑，不妨犹更著南华。
夏景冲澹偶然作二首 二::皮日休::一室无喧事事幽，还如贞白在高楼。天台画得千回看，湖目芳来百度游。无限世机吟处息，几多身计钓前休。他年谒帝言何事，请赠刘伶作醉侯。
送李明府之任海南::皮日休::五羊城在蜃楼边，墨绶垂腰正少年。山静不应闻屈鸟，草深从使翳贪泉。蟹奴晴上临潮槛，燕婢秋随过海船。一事与君消远宦，乳蕉花发讼庭前。
寄题罗浮轩辕先生所居::皮日休::乱峰四百三十二，欲问征君何处寻。红翠数声瑶室响，真檀一炷石楼深。山都遣负沽来酒，樵客容看化后金。从此谒师知不远，求官先有葛洪心。
宿报恩寺水阁::皮日休::寺鏁双峰寂不开，幽人中夜独裴回。池文带月铺金簟，莲朵含风动玉杯。往往竹梢摇翡翠，时时杉子掷莓苔。可怜此际谁曾见，唯有支公尽看来。
醉中偶作呈鲁望::皮日休::谿云涧鸟本吾侪，刚为浮名事事乖。十里寻山为思役，五更看月是情差。分将吟咏华双鬓，力以壶觞固百骸。争得草堂归卧去，共君同作太常斋。
伤史拱山人::皮日休::一缄幽信自襄阳，上报先生去岁亡。山客为医翻贳药，野僧因吊却焚香。峰头孤冢为云穴，松下灵筵是石床。宗炳死来君又去，终身不复到柴桑。
吴中言怀寄南海二同年::皮日休::曲水分飞岁已赊，东南为客各天涯。退公只傍苏劳竹，移宴多随末利花。铜鼓夜敲溪上月，布帆晴照海边霞。三年谩被鲈鱼累，不得横经侍绛纱。
奉和鲁望怀杨台文杨鼎文二秀才::皮日休::羊昙留我昔经春，各以篇章鬬五云。宾草每容闲处见，击琴多任醉中闻。钓前青翰交加倚，醉后红鱼取次分。为说风标曾入梦，上仙初著翠霞裙。
伤进士严子重诗::皮日休::十哭都门榜上尘，盖棺终是五湖人。生前有敌唯丹桂，没后无家只白蘋。箬下斩新醒处月，江南依旧咏来春。知君精爽应无尽，必在酆都颂帝晨。
奉和鲁望秋赋有期次韵::皮日休::十载江湖尽是闲，客儿诗句满人间。郡侯闻誉亲邀得，乡老知名不放还。应带瓦花经汴水，更携云实出包山。太微宫里环冈树，无限瑶枝待尔攀。
奉和鲁望病中秋怀次韵::皮日休::贫病于君亦太兼，才高应亦被天嫌。因分鹤料家资减，为置僧餐口数添。静里改诗空凭几，寒中注易不开帘。清词一一侵真宰，甘取穷愁不用占。
新秋即事三首 一::皮日休::痴号多于顾恺之，更无余事可从知。酒坊吏到常先见，鹤料符来每探支。凉后每谋清月社，晚来专赴白莲期。共君无事堪相贺，又到金虀玉鲙时。
新秋即事三首 二::皮日休::堪笑高阳病酒徒，幅巾潇洒在东吴。秋期净扫云根瘦，山信回缄乳管粗。白月半窗抄术序，清泉一器授芝图。乞求待得西风起，尽挽烟帆入太湖。
新秋即事三首 三::皮日休::露槿风杉满曲除，高秋无事似云庐。醉多已任家人厌，病久还甘吏道疏。青桂巾箱时寄药，白纶卧具半抛书。君卿唇舌非吾事，且向江南问鳆鱼。
南阳润卿将归雷平因而有赠::皮日休::借问山中许道士，此回归去复何如。竹屏风扇抄遗事，柘步舆竿系隐书。绛树实多分紫鹿，丹沙泉浅种红鱼。东卿旄节看看至，静启茅斋慎扫除。
访寂上人不遇::皮日休::何处寻云暂废禅，客来还寄草堂眠。桂寒自落翻经案，石冷空消洗钵泉。炉里尚飘残玉篆，龛中仍鏁小金仙。须将二百签回去，得得支公恐隔年。
顾道士亡弟子以束帛乞铭于余鲁望因赋戏赠日休奉和::皮日休::师去东华却炼形，门人求我志金庭。大椿枯后新为记，仙鹤亡来始有铭。琼板欲刊知不朽，冰纨将受恐通灵。君才莫叹无兹分，合注神玄剑解经。
秋夕文宴得遥字::皮日休::啼螀衰叶共萧萧，文宴无喧夜转遥。高韵最宜题雪赞，逸才偏称和云谣。风吹翠蜡应难刻，月照清香太易消。无限玄言一杯酒，可能容得盖宽饶。
初冬偶作寄南阳润卿::皮日休::寓居无事入清冬，虽设樽罍酒半空。白菊为霜翻带紫，苍苔因雨却成红。迎潮预遣收鱼笱，防雪先教盖鹤笼。唯待支硎最寒夜，共君披氅访林公。
冬晓章上人院::皮日休::山堂冬晓寂无闻，一句清言忆领军。琥珀珠黏行处雪，棕榈帚扫卧来云。松扉欲启如鸣鹤，石鼎初煎若聚蚊。不是恋师终去晚，陆机茸内足毛群。
寄题镜岩周尊师所居::皮日休::八十余年住镜岩，鹿皮巾下雪髟髟。床寒不奈云萦枕，经润何妨雨滴函。饮涧猿回窥绝洞，缘梯人歇倚危杉。如何计吏穷于鸟，欲望仙都举一帆。
寒夜文宴得泉字::皮日休::分明竞襞七香笺，王郎风姿尽列仙。盈箧共开华顶药，满缾同坼惠山泉。蟹因霜重金膏溢，橘为风多玉脑鲜。吟罢不知诗首数，隔林明月过中天。
庚寅岁十一月新罗弘惠上人与本国同书请日休为灵鹫山周禅师碑将还以诗送之::皮日休::三十麻衣弄渚禽，岂知名字彻鸡林。勒铭虽即多遗草，越海还能抵万金。鲸鬣晓掀峰正烧，鳌睛夜没岛还阴。二千余字终天别，东望辰韩泪洒襟。
送润卿博士还华阳::皮日休::雪打篷舟离酒旗，华阳居士半酣归。逍遥只恐逢云将，恬澹真应降月妃。仙市鹿胎如锦嫩，阴宫燕肉似酥肥。公车草合蒲轮坏，争不教他白日飞。
寒日书斋即事三首 一::皮日休::参佐三间似草堂，恬然无事可成忙。移时寂历烧松子，尽日殷勤拂乳床。将近道斋先衣褐，欲清诗思更焚香。空庭好待中宵月，独礼星辰学步罡。
看花::何元::莫怪出门先骤马，暮年常怨看花迟。可怜尽日春山下，似雪如云一万枝。
句::何元::一望白云千万断，筝声日暮出花林。门外夕阳寒映竹，洞中秋水暗连山。钟声半夜香山雨，散入前林枫叶秋。寺临飞鸟青山远，径转幽萝白日长。黄昏人到钟声里，云起龙池不见山。客来惆怅僧禅后，月出松门满地霜。朔风寒日笳声急，万里辽城一段云。满山月色连溪下，林叶萧萧一夜霜。秦客访花惊出洞，庾公看月误登楼。
春夜宿云际寺::斐公衍::境静闻钟声易响，庭高见月影难沈。青山解隔尘中事，流水能清物外心。
句::斐公衍::碧涧水流高殿影，青萝风散晚钟声。数片残云归洞口，孤轮晴月挂山头。
听琴::苏替::弦中恨起湘山远，指下情多楚峡流。危槛曲终云影曙，高楼风定烛光秋。
赏春::路半千::暖日当头催展菜，和风次第遣开花。呼童远取溪心水，待客来煎柳眼茶。
句::路半千::苍翠暗消三暑热，孤高能锁四时烟。绿杨近浦堪垂钓，翠竹当轩好韵琴。百舌乍啼莺学语，分明听在指头边。
句::贺兰暹::玉貌自宜双黛翠，桃花独笑一枝春。秋水未鸣游女佩，寒云空满望夫山。黄阁暮虫罗户牗，紫庭春草遍阶墀。绿耳半蔓湘浦竹，骊文乱点武陵花。辽阳客路千峰引，蓟北乡心片月知。山云渺渺川程远，木叶萧萧雁过初。回雁不传乡信去，秋风偏向客衣寒。千峰黛色因晴出，百谷泉声欲暮寒。黛色迥临沧海上，泉声遥落白云中。喜遇近臣杨得意，惭非词客马相如。秋迎晓月鸿声早，日暎深山水汽寒。
句::傅温::霜坠中天衣觉冷，月临虚牗纸偏明。春风暗翦庭前树，夜雨偷穿石上苔。曲水两行排雁齿，斜桥一道蹈龙鳞。山深野客如禅客，夜久松声似雨声。花疑汉女啼妆泪，水似吴娃笑弄筝。
句::曹戵::花映昼天当户日，树摇晴暮上阶烟。惊飞沙鸟纷纷雪，候信云帆片片风。凤唱一抛琴瑟韵，霓裳长谢绮罗春。秋澄上水无藏影，春泛游云不系心。老松不见千年鹤，残雪犹疑六月花。
句::陈素风::三行故柳藏鸦树，一带长波灌竹泉。千门竹影联春色，一段和光彻翠微。西陵古木年年老，南陌风光日日新。百宝镜轮金翡翠，五云丝网玉蜘蛛。
句::唐枢::窗竹闲阴秋水薄，砌苔新色晓岚鲜。不待江□移入座，便开三峡水来声。芳字八行清露重，珠笺一片碧云轻。
句::温达::三春种树梅兼李，十月看书雪替萤。原公旧路唯三径，潘岳新年已二毛。山底采薇云不厌，洞中栽树鹤先知。
句::卢条::三径雨来烟草合，一邱琴后浊醪倾。共话世情尘蔼蔼，每嗟人事水潺潺。
句::崔行检::紫箨粉成应渐密，白云岑起未全高。惭愧交亲问生事，一溪云鸟满床书。
句::陈上卿::门前萧索青松老，云里逍遥白鹤闲。波澜晴泛三春色，桃李争开两岸芳。
句::王干::莫惊此地逢春早，祗为长安近日边。
句::樊寔::仍怜一夜春风急，开尽瑶池万树花。
句::张殷衡::已被夭桃欢来醉，曲尘丝树恨何人。
句::殷穆::藤拂石溪流水净，风来云寺过钟微。
句::解叔禄::千花苑外韶芳暖，一鸟山边翠色寒。
句::石严::炎气拥为衣上火，汗光流出腹中汤。
句::张野人::铜街陌柳条条翠，金谷园花片片燃。
句::卫填::明月开时山夜白，暖泉流处草冬青。
句::虞构::寒光乍退风犹切，春色新行柳未知。
句::崔幢::寒气乍凝空有露，秋风不动水无波。
句::李淮::撩乱客心眠不得，秋庭一夜月中行。
句::金云卿::秋月夜闲闻案曲，金风吹落玉箫声。
句::杨郁伯::帘前对酒闲无事，待得分明似镜时。
句::李伯良::风向银灯花烬落，月临珠箔玉钩垂。
句::林逢::白玉飞泉千仞雪，青松蔽日一林风。
句::长孙镒::霜霑云梦千岩雪，雁度吴江万木秋。
句::戴寥::蛾遶灯轮千焰动，鹤飞云路一声长。
句::豆卢岑::隔门借问人谁在，一树桃花笑不应。
句::沈宁::黄纸远承新诏命，青袍遥谢旧山峰。
句::李许::澹荡和风催去袖，摇扬淑景照离樽。
句::顾效古::孤舟发处沙鸥起，明月落时江水寒。
句::卢邕::杯浮绿酒邀君醉，笔落红笺写我心。
句::李潭::人过远村秋日晚，鸟飞平野暮天空。
句::郑明::山头落日催归马，河畔垂杨缆醉船。
句::王有初::频醉管弦三月暮，远寻花柳五湖来。
句::周存孺::指下黄金星未曙，七条弦上夜乌啼。
句::张牙::看看舞罢轻云去，应赴襄王梦里期。
句::郑师冉::烟消门外青山近，露重窗前绿竹低。
句::章嶰::闻说静中偏爱竹，自看疏密种秋烟。
句::崔建::回风向晓平湖上，引得荷花隔浦香。
句::朴昂::明主十征何谢病，烟霞不许作尧臣。
句::郢展::秋水涨来舟去速，夜云收尽月行迟。
句::韦振::林外雪消山色静，窗前春浅竹声泉。
句::汉皓::西风暮雨惊残梦，应是巫山寄恨来。
句::道彦::风起竹间萤影乱，月明江上笛声多。夜静槛前调绿绮，日高窗下戴乌纱。渔艇远飘沧海上，草堂深锁白云间。柴门半掩潮光里，野径斜分草色中。
句::冀金::千里放心随野鹤，五湖乘兴狎沙鸥。
句::子泰::风姿艳态应无比，烂熳当春一树芳。
句::绍伯::远声历历风和水，近色青青竹映松。
句::郁回::破暗衣珠明有焰，照窗心月净无尘。
句::季方::林间纵有残花在，留到明朝不是春。
句::李侍御::尽日不归花路晚，绿杨楼下醉如泥。月上西陵千里阔，渔舟夜火隔沙明。
句::陆侍御::今年闰在春三月，剩见金陵一月花。
句::卢秀才::长醉金陵前殿酒，偏闻玉树后庭花。
句::真元::精明合浦珠相似，断割昆吾剑不如。
句::真干::鹰隼风高随草去，旌旗日晚傍山来。
句::久则::湖上青山今欲买，白云无主问何人。
句::良人::千点暮山三楚尽，一泓寒水九江斜。
句::宋休::借问夜来丹灶畔，几多风水落丝桐。
句::清闲::五色云中鸣玉磬，千花台上礼金仙。
句::灵业::洞中仙草严冬绿，江外灵山腊月青。
句::大闲::霜霑草迳寒风急，雁度秋林落叶频。
句::奉蚌::绿萝翦作三春柳，红锦裁成二月花。
句::无名氏::月知溪静寻常入，云爱山高且暮归。风吹帆席随云卷，鸟压花枝覆水低。匹马路傍乘月别，孤帆波上入云飞。蹴踘场边芳草短，秋千树下落花多。看树只愁花落尽，听莺不觉马行迟。携樽藉草情无极，对水看云兴有余。文战不曾眉得白，酒酝长觉面先红。风里一声天上落，世人皆向五云看。仙花又别三千岁，暮雨已迷十二峰。满枝带露将何似，曾见琼楼素面啼。翠叶偃风如翦彩，红花含露似啼妆。青萝带雾依松古，绿竹含烟泛水光。书吏优游山色里，琴堂闲冷水声中。钟鸣月下长洲苑，露湿残花鸟乱啼。花攒屋上红珠颗，笋满篱根紫玉簪。花舞野塘铺地锦，鸟鸣江树送春声。
游仙窟诗 赠十娘::张文成::人去悠悠隔两天，未审迢迢度几年。纵使身游万里外，终归意在十娘边。
游仙窟诗 答文成::崔十娘::天涯地角知何处，玉体红颜难再遇。但令翅羽为人生，会些高飞共君去。
辛四卧病舟中群公招登慈和寺::丘为（《全唐诗》卷一二九）::柳色扁舟带水阴，闻君卧疾引登临。凭高始见三吴势，望远因知四海心。山僧午后清禅洽，群木晴初绿霭深。云外翩翩飞鸟尽，令人宛自动归吟。
闺情（为落殊蕃陈上相知人） 闺情 一::高适（《全唐诗》卷二一一）::相随万里泣胡风，疋偶将期一世终。早知中路生离别，悔不深怜沙碛中。
闺情（为落殊蕃陈上相知人） 闺情 二::高适（《全唐诗》卷二一一）::不须推道委人猜，只是君心自不开。今夜闺门凭莫闭，孤魂拟向梦中来。
闺情（为落殊蕃陈上相知人） 闺情 三::高适（《全唐诗》卷二一一）::祗今桃李正堪攀，所恨枝高引手难。原君垂下方便叶，袖卷将归看复看。
寓止观中因抒感怀::刘延坚::伯阳宫馆好烟霞，知换浮生几岁华。虽访灵芝身不远，未逢真诀道还赊。玉清难测无穷景，金露能摧有限花。南待总抛荣辱了，始应亲近得仙家。
石鹤::李翔::白石孤标逸鹤形，古人随类巧安名。岩花落处见朱顶，夜雨来时闻唳声。辽海未曾重寄语，缑山今更请宽程。若教卫懿如今在，也遣轩车到此迎。
谢公石樽::李翔::康乐云楼迹尚存，竹亭犹仰古洼樽。苔封四面迷山象，露滴中心认酒痕。岩月旧来曾伴饮，涧泉今咽共谁论。无因访得逃尧客，求取风瓢挂石门。
题麻姑山庙::李翔::险翠峨霄压上游，大仙曾向此幽求。云埋三级坛空在，月照千寻水自流。偃盖鹤还清露滴，古池龙睡碧莲秋。桑田未必翻为海，香火何人解继修。
军山前马退石::李翔::山亘南丰石亘山，石横山路马登难。非论蹇步须回驾，纵使追风亦解鞍。恐是龙宫通洞府，莫应猿岭建星坛。何因不许超骧辈，踏着连云大麓端。
魏夫人归大霍山::李翔::受锡南归大霍宫，众真同会绛房中。裘披鳯锦千花丽，斾绰龙霞八景红。羽帔俨排三洞客，仙歌凝韵九天风。元君未许人先起，更待云璈一曲终。
献龙虎山张天师::李翔::东汉天师直下孙，久依科戒住玄门。寰中有位逢皆拜，世上无人见不尊。三洞吏兵潜稽首，六宫魔幻暗销魂。可能授与长生箓，浩劫铭肌敢忘恩。
寄题寻真观::李翔::见说寻真地势雄，面临湖北倚高峰。奔涛入夏雷声迅，险嶂凌秋黛色浓。坛上步虚频降鹤，洞中投简数惊龙。何劳更访桃源路，水曲云深千万重。
宿西山凌云观::李翔::掩映真居不易求，自惊何路到蓬丘。庭心月近石坛古，海面风微山殿秋。控鹤岭高星半隔，伏龙岗转水分流。
题周奉御::马云奇::明王道得腹心臣，百万人中独一人。阶下往来三迳迹，门前桃李四时春。
赠邓郎将四弟::马云奇::把袂相欢意最浓，十年言笑得朋从。怜君节操曾无易，只是青山一树松。
冬日书情::佚名（伯二五五五）（五十九首）::殊乡寂寞使人悲，异域留连不暇归。万里山河非旧国，一川戎俗是新知。寒天落景光阴促，雪海穹庐物色稀。为客终朝长下泣，谁怜晓夕老容仪。
秋夜望月 一::佚名（伯二五五五）（五十九首）::皎皎山头月欲低，月猒羁愁睡转迷。忽觉泪流痕尚在，不知梦里向谁啼。
秋夜望月 二::佚名（伯二五五五）（五十九首）::愁眠枕上泪痕多，况复寒更月色过。与君万里难相见，不然一度梦中罗。
忆故人 一::佚名（伯二五五五）（五十九首）::别君彼此两平安，别后恓惶凡几般。虽然更寄新书去，忆时捻取旧诗看。
忆故人 二::佚名（伯二五五五）（五十九首）::一更独坐泪成河，半夜想思愁转多。左右不闻君语笑，以横只见唱戎歌。
晚秋登城之作 一::佚名（伯二五五五）（五十九首）::孤城落日一登临，感激戎庭万里心。乡国云山遮不见，风光惨淡益愁深。漂流空叹东溪水，倏忽仍嗟西岭阴。留滞只今寒暑变，谁怜客子独悲吟。
晚秋登城之作 二::佚名（伯二五五五）（五十九首）::东山日色片光残，西岭云各暝草寒。谷口穹庐遥逦迤，磎边牛马暮盘跚。目前愁见川至窄，望处心迷兴不宽。乡国未知何所在，路逢相识问看看。
秋夜闻风水::佚名（伯二五五五）（五十九首）::夜来枕席喧风水，忽坐长叹恨无已，为客愁多在九秋，况复沦流更千里。
忽有故人相问以诗代书达知己两首 一::佚名（伯二五五五）（五十九首）::忽闻数子访羁人，问着感言是德邻。与君咫尺不相见，空知日夕泪沾巾。
闻城哭声有作::佚名（伯二五五五）（五十九首）::昨闻河畔哭哀哀，见说分离凡几回。昔别长男居异域，今殇小子瘗泉台。羁愁对此肠堪断，客舍闻之心转摧。漂泊自然无限苦，况复存亡有去来。
□□::佚名（伯二五五五）（五十九首）::恨到荒城一闭关，乡园阻隔万重山。咫尺音书犹不达，梦魂何处得归还。
晚秋 一::佚名（伯二五五五）（五十九首）::戎庭缧绁向穷秋，寒暑更迁岁欲周。斑斑泪下皆成血，片片云来尽带愁，朝朝心逐东溪水，夜夜魂随西月流。数度恓惶犹未了，一生荣乐可能休。
晚秋 二::佚名（伯二五五五）（五十九首）::天涯地角一何长，雁塞龙塠万里疆。每恨沦流经数载，更嗟缧绁泣千行。
九九::王梵志::欺诳得钱君莫羡，得了却是输他便。来生报答甚分明，只是换头不识面。
一○○::王梵志::多置庄田广修宅，四邻买尽犹嫌窄。
一○一::王梵志::造作庄田犹未已，堂上哭声身已死。哭人尽是分钱人，口哭元来心里喜。
咏尺八::张鷟::眼多本自令渠爱，口少元来每被侵。天事风声彻他耳，教人气满自填心。
诗一首::张鷟::娘子为性好围碁，逢人剧戏不寻思。气欲继绝先挑眼，既得速罢即须迟。
寓居临平山下三首 其三::张祜（一）::散髪垂肩久不簪，竹床推椀就藤阴。涧傍春渡水流急，山半夜归云色深。拂槛数竿为去处，随波一叶是浮沉。世间年少正行乐，应笑老人无事心。
偶登苏州重玄阁::张祜（一）::飞阁层层茂苑间，夏凉秋晚屙登攀。万家前后皆临水，四槛高低尽见山。何事越王侵敌国，不妨辽鹤唁人寰。五湖直下须归去，自笑身闲迹未闲。
投苏州卢中丞::张祜（一）::金紫清门美丈夫，圣人忧地诏分符。犹将俭德同朝客，不着尊官傲世儒。经术在心长说体，吏材临事必开模。西来郡界逢乡老，尽说而今是坦途。
投苏州卢郎中::张祜（一）::三地分符宠更深，两方旌斾日骎骎。蛟龙可是池中物，鳯鸟无非阁上音。世重才人皆立绩，客依公子尽推心。犹思谢尚经牛渚，曾听袁宏一夜吟。
奉和池州杜员外南亭惜春::张祜（一）::草雾辉辉柳色新，前山差掩黛眉频。碧溪潮涨碁侵夜，红树花深醉度春。几恨今年提已过，翻悲昨日事成尘。可知屈转江南郡，还就封州咏白蘋。
题河阳新鼓角楼::张祜（一）::重楼高桍两檐开，晓夕风云会振雷。中国最推鼙鼓地，大臣先选陈梁材。马悲塞北千群牧，雁到城南一半回。从此圣朝思将帅，上衣须脱食须推。
题润州李尚书北固新楼::张祜（一）::蹑石攀云一迳危，粉廊朱槛眺江湄。青山半在潮来处，碧海先看月满时。树色转烟城斗峻，水光浮草岸遥卑。西楼又起公羊意，坐对寒潮向渺弥。
题宛陵新桥兼献裴尚书::张祜（一）::富平津路远陵开，武库森森又姓裴。高步已吟携手句，上闻初喜造舟才。霜明华表尘初静，月正栏干斗乍回。犹忆醉歌南浦夜，五更人过万声雷。
所居即事六首（原注：丹阳闲居寄郑明府如范上人。） 其一::张祜（一）::南下丹阳一水湾，陋居瓢饮是希颜。来为野鸟入春郭，去作溪云归夜山。蓬鬓已衰言必贱，竹门虽立意无关。陶潜惠远如相爱，朝访遗民暮却还。
所居即事六首（原注：丹阳闲居寄郑明府如范上人。） 其四（原注：春日寓言。）::张祜（一）::寂寞春风意未降，酒狂诗癖旧无双。柳花飞处曾逢雪，桃叶开提忆渡江。自古不堪居陋巷，从今休更犯危邦。圣朝何用询名姓，从放书生老北窗。
所居即事六首（原注：丹阳闲居寄郑明府如范上人。） 其五（原注：偶作。）::张祜（一）::南穷海徼北天涯，惆怅亡羊是路歧。眼下已隳梁武佛，耳中犹听魏文诗。三茅道士朝携手，五柳先生夜对棋。自向庐山为一社，百年生计任婴儿。
赠薛鼎臣侍御::张祜（一）::君子清明致自强，大寮佥语美公方。长才上拔孤摽日，利剑新磨一匣霜。千里早时知逸足，片言中夜许刚肠。已知金石终无变，应蓄归休在智囊。
偶信::张祜（一）::浮生扰扰务华虚，未胜东归重结庐。自已忘言师靖节，聘関真隐慕玄居。无机坐上休扪虱，失脚溪头便钓鱼。唯恨世间些子事，两茎衰髪为人梳。
赠季峰上人::张祜（一）::时贤近丧若山崖，却赖青云望素乖。强似鹓鸾趍宦达，可胜藜藿伴僧斋。一壶酒外终无事，万卷书中死便埋。唯是江东道门子，许询长说是吾侪。
送法镜上人归上元::张祜（一）::南国僧游二十年，却因无任访生缘。风回建业秋归寺，月满秦淮夜到舡。故老尽成双鬓雪，旧房深鏁一林烟。莫言了悟为真理，不叹兴亡在眼前。
题李戡山居::张祜（一）::三亩溪田竹迳通，道情交态只渔翁。青山夜入孤帆远，碧水秋澄一槛空。自以蛙声为鼓乐，聊将早色当屏风。莫言酷学无知己，未必王音不荐雄。
题临平驿亭::张祜（二）::津亭一望海西壖，旧说湖开是几年。风起半山云出寺，雨余深岸水平舡。竹林上拔高高笋，荷叶中藏小小莲。长爱向南些子地，两三家近野唐边。
早秋贵溪南亭晚眺::张祜（二）::溪流照槛肃埃氛，百里秋光草树分。青壁峻时山背日，碧潭空处水销云。千寻下彻鱼无隐，一点高飞鹭出群。回首故乡人未去，乱蝉声噪不堪闻。
寿州裴中丞出柘枝::张祜（二）::青娥十五柘枝人，玉鳯双翘翠帽新。罗带却翻柔紫袖，锦靴前踏没红茵。深情记处常低眼，急拍来时旋折身。愁见曲终如梦觉，又迷烟水汉江滨。
观濠州田中丞出腊::张祜（二）::东城晓出静尘埃，紫画神旗向日开。锦袖半攘争捧辔，银鞍不下小传杯。马盘草上朱弓满，雁落云中白羽回。晚向三通残鼓尽，北原千骑卷行来。
锺陵旅泊::张祜（二）::城衘西面驿堤连，十里长江夜看舡。渔市月中人静过，酒家灯下犬长眠。龙笻迥泊滩声下，略彴深行树影边。唯是南风还小瘴，与他归去避衰年。
投滑州卢尚书::张祜（二）::海内诸侯最屈名，不妨中立自经营。文翁莫猒分符久，韩信终须仗钺行。静以军威齐虎士，别将才力诮儒生。亲笔几话南迁客，未必无忧是早荣。
送郑灊判官归冬宁::张祜（二）::结束翩翩肯寡悰，早时强学已三冬。鲤庭趍日通明训，郑曲归时美盛宗。摘句竞推梁记室，谈经今绍汉司农。异闻不暇陈亢问，尔德无非是孝恭。
经咸阳城::张祜（二）::阿房宫尽客谁来，可惜连云万户开。秦地起为千载业，楚兵焚作一场灰。应知长者名终在，祇是生人意不回。何事暴成还暴废，祖龙须死项须摧。
将之会稽先寄越中知友::张祜（二）::三年此路却回头，认得湖山是旧游。百里镜中明月夜，万重屏外碧云秋。竹林雨过谁家宅，杨叶风生河处楼。
陪杭州郡使䜩西湖亭::张祜（二）::小亭移宴近云端，十里山图马上看。青壁远光凌鸟峻，碧湖深影鉴人寒。诗成病愈生犀角，酒引娇娃活牡丹。归去不须愁暮雨，高唐神女属仙坛。
弹琴歌::张祜（二）::楚人玉琴怨声苦，客欲听时尽怀土。别鹤朝辞沧海云，悲风夜入潇湘雨。弄之不难听者难，金徽冷冷流水寒。一曲自然堪下泪，三山不忍向君弹。
射虎词::张祜（二）::高山路傍射虎儿，执弓走箭如星驰。一夫中虎人所异，万夫围虎人不知。岗头少年羞弓箭，从此誓心休射虎。更使山头白额来，万金悬赏如泥土。
开圣寺::张祜（二）::西去山门五里程，粉牌书字甚分明。萧帝坏陵深虎迹，广师遗院闭松声。长廊画剥僧形影，古壁尘昏客姓名。何必更将空理遣，眼前人事已浮生。
隋堤怀古::张祜（二）::隋季穷兵复濬川，自为猛虎可周旋。锦帆东去不归日，汴水西来无尽年。本欲山河传百二，谁知锺鼎已三千。那堪重问江都事，回望空悲绿树烟。
灞上送客::张祜（二）::自省论心意不疑，五年风水因追随。怜君有玉曾三献，顾我无才忝一枝。烟隔灞亭人去日，雨迷秦树雁归时。那知此夏樽前别，却遣相如叹路歧。
冬日幷州道中寄荆门舍::张祜（二）::圣明神武尚营边，我是何人不控弦。身着貂裘随十万，心思白社隔三千。云沉古戍初寒日，雁下平陂欲雪天。却为恩深归未得，许随车骑勒燕然。
长安感怀::张祜（二）::家寄东吴西入秦，三年虚度帝城春。流光渐渐到华髪，离恨萧萧生白蘋。楚梦觉来愁翠被，越吟声尽怨芳尘。更闻玉笛吹明月，一曲风前泪满巾。
酬房子客郊居六韵::张祜（三）::三亩田东竹一墟，习家深处自安居。每逢山简能骑马，长羡王弘不卖鱼。南国烟帆低晚岸，北林霜叶堕寒蔬。郡中旧指贤哉巷，门外多来长者车。近日稍闻池尽墨，他时谁见壁藏书。已知每提能携酒，同倚阊门四槛虚。
望黄山诸峰::缪岛云::峰峰寒列簇芙蕖，静想嵩阳秀不如。峭拔虽传三十六，参差何啻一千余。浮丘处处留丹竃，黄帝层层隐玉书。终待登临最高顶，便随鸾鹤五云车。
汤泉::缪岛云::暖泛朱砂石壁幽，轩皇曾浴上丹丘。阴阳相煮连珠浦，今古长煎泻镜流。紫气晓笼烟色澹，锦霞明照火光浮。何方为洗身轻后，便跨飞龙到十洲。
朱砂石::缪岛云::寒岩万丈陟崔嵬，只恐朱砂势便颓。采蘩客闻雷擘去，卧云僧见鸟衔来。丹霞迥烁嵌空片，红日斜分突兀堆。傥得神仙惠纤粟，便能轻举向瑶台。
石人峰::缪岛云::双峰何代列巍巍，忽化仙人世所稀。绝顶长年相对坐，九天何日却同归。风生松柏喧天乐，山隐云霞挂道衣。终愿扪萝一相访，共君齐跨鳯鸾飞。
吊进士杨邺::卢肇::名未荣身亲在堂，九重泉路去何忙。夫妻镜里鸾分影，兄弟云中雁断行。林木萧疏花失色，池亭牢落月无光。思君欲向灵山哭，又恐猿闻更断肠。
陪皮袭美陆鲁望重过鸟窠迹::魏璞（《全唐诗》作魏朴）::重探灵迹到空山，山下茅庵几叩关。不为白云招客屐，那教清境接人寰。螺池水色经年静，仙岭松声镇日闲。拟约高贤同结社，好移竹室住前湾。
白鹿洞二首 一::王贞白::读书不觉已春深，一寸光阴一寸金。不是道人来引笑，周情孔思正追寻。
献题金鳌山::吕从庆::金鳌腾腾高百丈，昔者曾游东海浪。女娲断足奠坤舆，怒身化作安吴嶂。骨肉虽变魂魄鲜，千秋万古生云烟。闲花老树满馥郁，飞走异类争蹁跹。草堂熟对忽诧异，念在神仙广游戏。琴高跨鲤如跨驴，初成乘龙较容易。我今自号钓鱼郎，丝纶倍比任公长。愿言活汝骑脚底，御风直造星辰傍。
山中作::吕从庆::人生自古少百年，弹琴饮酒须欢然。老子于今得此趣，纵有尘事难纠缠。左安药炉右茶具，失记朝来与朝去。偶因送客出前溪，便过溪桥拾诗句。
避乱::吕从庆::海内风光半血污，杀人声过似樵苏。一身驱路忙如蚁，八口无家散若乌。栗里无踪空怅望，桃源有梦失招呼。饥来野店供飧饭，敢怨匙前脱粟粗。
春更书怀::吕从庆::丰溪村内野人居，隐约南山对敝庐。花下小桥春策蹇，竹中深径夜归渔。无名正可骄王谢，有句还能继庾徐。醉罢浊醪邻客散，一番清梦又蘧蘧。
永丰桥闲坐::吕从庆::敝袜轻鞋缓足投，永丰桥上寄双眸。山沿东舍环西舍，水遶南畴赴北畴。村妇坐畦挑马齿，野童蹲涧采鸡头。娱闲不觉忘中饭，一点斜阳射竹楼。
阅田禾::吕从庆::村南村北稻花明，碧影清光夹望平。节弄暑风轻拂拂，尖悬晚露澹盈盈。道傍妪妇呼鸡返，坡外儿童跨犊行。独坐小桥幽兴满，蟪蛄声在柳梢鸣。
栅山::吕从庆::郁郁长林障远乡，茸茸细草绿于秧。好风吹拂闲烟霭，薰得斜晖满径香。
漫兴::吕从庆::纠岭丰溪许避秦，一坵一壑老遗民。妻孥莫漫悲家计，留得黄冠未算贫。
马蹄痕::吕从庆::一泓流水旧多情，拂尘乘骢跃浅萍。父老竞传遗迹在，不知仙客是何名。
春日往栅山吟诗于驴子背上未即就误入侧径为丛莽所缚卒成之::吕从庆::风生原野翠痕充，涧曲峦隈小径通。觅句未成垂首索，不知身挂莽林中。
又::吕从庆::隔绝羊肠已数旬，到来春霭正盈盈。山神拟欲求新句，牵住衣裳不放行。
寄弟::吕从庆::函罢家音又拆看，添书绝句报平安。丰溪渔叟生涯定，明月清风一钓竿。
德山老人送茶至::吕从庆::数株香苕产松坡，野老新分半两多。钓罢归来儿说与，引瓢旋汲涧中波。
送春词::刘禹锡::昨来楼上迎春处，今日登楼又送归。兰蘂残妆含露泣，柳条长袖向风挥。佳人对镜容颜改，楚客临江心事违。万古至今同此恨，无如一醉尽忘机。
送李尚书镇滑州::刘禹锡::南徐报政入文昌，东郡须才别建章。视草名高同蜀客，拥旄年少胜荀郎。黄河一曲当城下，缇骑千重照路傍。自古相门还出相，如今人望在岩廊。
送浑大夫赴丰州::刘禹锡::凤衔新诏降恩华，又见旌旗出浑家。故吏来辞辛属国，精兵愿逐李轻车。毡裘君长迎风驭，锦带酋豪踏雪衙。其奈明年好春日，无人唤看牡丹花。
送源中丞充新罗册立使::刘禹锡::相门才子称华簪，持节东行捧德音。身带霜威辞凤阙，口传天语到鸡林。烟开鳌背千寻碧，日浴鲸波万顷金。想见扶桑受恩处，一时西拜尽倾心。
送王司马之陕州::刘禹锡::暂辍清斋出太常，空携诗卷赴甘棠。府公既有朝中旧，司马应容酒后狂。案牍来时唯署字，风烟入兴便成章。两京大道多游客，每遇词人战一场。
洛中送杨处厚入关便游蜀::刘禹锡::洛阳秋日正凄凄，君去西秦更向西。旧学三冬今转富，曾伤六翮养初齐。王城晓入窥丹凤，蜀路晴来见碧鸡。早识卧龙应有分，不妨从此蹑丹梯。
送周使君罢渝州归郢州别墅::刘禹锡::君思郢上吟归去，故自渝南掷郡章。野戍岸边留画舸，绿萝阴下到山庄。池荷雨后依香起，庭草春深绶带长。只恐鸣驺催上道，不容待得晚菘尝。
奉送浙西李仆射相公赴镇::刘禹锡::建节东行是旧游，欢声喜气满吴州。郡人重得黄丞相，童子争迎郭细侯。诏下初辞温室树，梦中先到景阳楼。自怜不识平津阁，遥望旌旗汝水头。
重送浙西李相公顷廉问江南已经七载后历滑台剑南两镇遂入相今复领旧地新加旌旄::刘禹锡::江北万人看玉节，江南千骑引金铙。凤从池上游沧海，鹤到辽东识旧巢。城下清波含百谷，窗中远岫列三茅。碧鸡白马回翔久，却忆朱方是乐郊。
送前进士蔡京赴学究科::刘禹锡::耳闻战鼓带经锄，振发声名自里闾。已是世间能赋客，更攻窗下绝编书。朱门达者谁能识，绛帐书生尽不如。幸遇天官旧丞相，知君无翼上空虚。
送唐舍人出镇闽中::刘禹锡::暂辞鸳鹭出蓬瀛，忽拥貔貅镇粤城。闽岭夏云迎皂盖，建溪秋树映红旌。山川远地由来好，富贵当年别有情。了却人间婚嫁事，复归朝右作公卿。
送李中丞赴楚州::刘禹锡::缇骑朱旗入楚城，士林皆贺振家声。儿童但喜迎宾守，故吏犹应记姓名。万顷水田连郭秀，四时烟月映淮清。忆君初得昆山玉，同向扬州携手行。
奉送李户部侍郎自河南尹再除本官归阙::刘禹锡::昔年内署振雄词，今日东都结去思。宫女犹传洞箫赋，国人先咏衮衣诗。华星却复文昌位，别鹤重归太乙池。想到金闺待通籍，一时惊喜见风仪。
送蕲州李郎中赴任::刘禹锡::楚关蕲水路非赊，东望云山日夕佳。薤叶照人呈夏簟，松花满碗试新茶。楼中饮兴因明月，江上诗情为晚霞。北地交亲长引领，早将玄鬓到京华。
送国子令狐博士赴兴元觐省::刘禹锡::相门才子高阳族，学省清资五品官。谏院过时荣棣萼，谢庭归去踏芝兰。山中花带烟岚晚，栈底江涵雪水寒。伯仲到家人尽贺，柳营莲府递相欢。
送李二十九兄员外赴邠宁使幕::刘禹锡::家袭韦平身业文，素风清白至今贫。南宫通籍新郎吏，西候从戎旧主人。城外草黄秋有雪，烽头烟静虏无尘。鼎门为别霜天晓，賸把离殇三五巡。
送分司陈郎中只召直史馆重修三圣实录::刘禹锡::蝉鸣官树引行车，言自成周赴玉除。远取南朝贵公子，重修东观帝王书。常时载笔窥金匮，暇日登楼到石渠。若问旧人刘子政，如今白首在南徐。
送慧则法师归上都因呈广宣上人::刘禹锡::昨日东林看讲时，都人象马蹋琉璃。雪山童子应前世，金粟如来是本师。一锡言归九城路，三衣曾拂万年枝。休公久别如相问，楚客逢秋心更悲。
送义舟师却还黔南::刘禹锡::黔江秋水浸云霓，独泛慈航路不迷。猿狖窥斋林叶动，蛟龙闻咒浪花低。如莲半偈心常悟，问菊新诗手自携。常说摩围似灵鹫，却将山屐上丹梯。
送景玄师东归::刘禹锡::东林寺里一沙弥，心爱当时才子诗。山下偶随流水出，秋来却赴白云期。滩头蹑屐挑沙菜，路上停舟读古碑。想到旧房抛锡杖，小松应有过檐枝。
汉寿城春望::刘禹锡::汉寿城边野草春，荒祠古墓对荆榛。田中牧竖烧刍狗，陌上行人看石麟。华表半空经霹雳，碑文才见满埃尘。不知何日东瀛变，此地还成要路津。
荆门道怀古::刘禹锡::南国山川旧帝畿，宋台梁馆尚依稀。马嘶古道行人歇，麦秀空城野雉飞。风吹落叶填宫井，火入荒陵化宝衣。徒使词臣庾开府，咸阳终日苦思归。
朗州窦员外见示与澧州元郎中郡斋赠答长句二篇因以继和::刘禹锡::鸳鹭差池出建章，彩旗朱户蔚相望。新恩共理犬牙地，昨日同含鸡舌香。白芷江边分驿路，山桃蹊外接甘棠。应怜一罢金闺籍，枉渚逢春十度伤。
早春对雪奉寄澧州元郎中::刘禹锡::新赐鱼书墨未干，贤人暂出远人安。朝驱旌斾行时令，夜见星辰忆旧官。梅蘂覆堦铃阁暖，雪峰当户戟枝寒。宁知楚客思公子，北望长吟澧有兰。
松滋渡望峡中::刘禹锡::渡头轻雨洒寒梅，云际溶溶雪水来。梦渚草长迷楚望，夷陵土黑有秦灰。巴人泪应猿声落，蜀客船从鸟道回。十二碧峰何处所，永安宫外是荒台。
衢州徐员外使君遗以缟纻兼竹书箱因成一篇用答佳贶::刘禹锡::烂柯山下旧仙郎，列宿来添婺女光。远放歌声分白纻，知传家学与青箱。水朝沧海何时去，兰在幽林亦自芳。闻说天台有遗爱，人将琪树比甘棠。
唐秀才赠端州紫石砚以诗答之::刘禹锡::端州石砚人间重，赠我因知正草玄。阙里庙堂空旧物，开方灶下岂天然。玉蜍吐水霞光静，彩翰摇风绛锦鲜。此日佣工记名姓，因君数到墨池前。
览董评事思归之什因以诗赠::刘禹锡::几年油幕佐征东，却泛沧浪狎钓童。欹枕醉眠成戏蝶，抱琴闲望送归鸿。文儒自袭胶西相，倚伏能齐塞上翁。更说扁舟动乡思，青菰已熟奈秋风。
谢寺双桧::刘禹锡::双桧苍然古貌奇，含烟吐雾郁参差。晚依禅客当金殿，初对将军映画旗。龙象界中成宝盖，鸳鸯瓦上出高枝。长明灯是前朝焰，曾照青青年少时。
寄杨八寿州::刘禹锡::风猎红旗入寿春，满城歌舞向朱轮。八公山下清淮水，千骑尘中白面人。桂岭雨余多鹤迹，茗园晴望似龙鳞。圣朝方用敢言者，次第应须旧谏臣。
洛中寺北楼见贺监草书题诗::刘禹锡::高楼贺监昔曾登，壁上笔踪龙虎腾。中国书流尚皇象，北朝文士重徐陵。偶因独见空惊目，恨不同时便伏膺。唯恐尘埃转磨灭，再三珍重嘱山僧。
闻韩宾擢第归觐以诗美之兼贺韩十五曹长时韩牧永州::刘禹锡::零陵香草满郊坰，丹穴雏飞入翠屏。孝若归来成画赞，孟阳别后有山铭。兰陔旧地花才结，桂树新枝色更青。为报儒林丈人道，如今从此鬓星星。
宣上人远寄和礼部王侍郎放榜后诗因而继和::刘禹锡::礼闱新榜动长安，九陌人人走马看。一日声名遍天下，满城桃李属春官。自吟白雪诠词赋，指示青云借羽翰。借问至公谁印可，支郎天眼定中观。
赠东岳张炼师::刘禹锡::东岳真人张炼师，高情雅淡世间稀。堪为列女书青简，久事元君住翠微。金缕机中抛锦字，玉清台上著霓衣。云衢不要吹箫伴，只拟乘鸾独自飞。
寄杨虢州与之旧姻::刘禹锡::避地江湖知几春，今来本郡拥朱轮。阮郎无复里中旧，杨仆却为关外人。各系一官难命驾，每怀前好易沾巾。玉城山里多灵药，摆落功名且养神。
秋日题窦员外崇德里新居::刘禹锡::长爱街西风景闲，到君居处暂开颜。清光门外一渠水，秋色墙头数点山。疏种碧松通月朗，多栽红药待春还。莫言堆案无余地，认得诗人在此间。
蒙恩转仪曹郎依前充集贤学士举韩潮州自代因寄七言::刘禹锡::翔鸾阙下谢恩初，通籍由来在石渠。暂入南宫判祥瑞，还归内殿阅图书。故人犹在三江外，同病凡经二纪余。今日荐君嗟久滞，不惟文体似相如。
途次华州陪钱大夫登城北楼春望因睹李崔令狐三相国唱和之什翰林旧侣继踵华城山水清高鸾凤翔集皆忝宿眷遂题此诗::刘禹锡::城楼四望出风尘，见尽关西渭北春。百二山河雄上国，一双旌斾委名臣。壁中今日题诗处，天上同时草诏人。莫怪老郎呈滥吹，宦途虽别旧情亲。
始闻秋风::刘禹锡::昔看黄菊与君别，今听玄蝉我却回。五夜飕飗枕前觉，一年颜状镜中来。马思边草拳毛动，雕眄青云睡眼开。天地肃清堪四望，为君扶病上高台。
洛中初冬拜表有怀上京故人::刘禹锡::凤楼南面控三条，拜表郎官早渡桥。清洛晓光铺碧簟，上阳霜叶剪红绡。省门簪组初成列，云路鸳鸾想退朝。寄谢殷勤九天侣，抢榆水击各逍遥。
尉迟郎中见示自南迁牵复却至洛城东旧居之作因以和之::刘禹锡::曾遭飞语十年谪，新受恩光万里还。朝服不妨游洛浦，郊园依旧看嵩山。竹含天籁清商乐，水遶庭台碧玉环。留作功成退身地，如今只是暂时闲。
洛中酬福建陈判官见赠::刘禹锡::潦倒声名拥肿材，一生多故苦邅回。南宫旧籍遥相管，东洛闲门昼未开。静对道流论药石，偶逢词客与琼瑰。怪君近日文锋利，新向延平看剑来。
和苏十郎中谢病闲居时严常侍萧给事同过访叹初有二毛之作::刘禹锡::清羸隐几望云空，左掖鸳鸾到室中。一卷素书消永日，数茎斑髪对秋风。菱花照后容虽改，蓍草占来命已通。莫怪人人惊早白，缘君尚是黑头翁。
酬淮南廖参谋秋夕见过之作::刘禹锡::扬州从事夜相寻，无限新诗月下吟。初服已惊玄髪长，高情犹向碧云深。语余时举一杯酒，坐久方闻四处砧。不逐繁华访闲散，知君摆落俗人心。
题王郎中宣义里新居::刘禹锡::爱君新买街西宅，客到如游鄠杜间。雨后退朝贪种树，申时出省趁看山。门前巷陌三条近，墙内池亭万境闲。见拟移居作邻里，不论时节请开关。
酬朗州崔员外与任十四兄侍御同过鄙人旧居见怀之什时守吴郡::刘禹锡::昔日居邻招屈亭，枫林橘树鹧鸪声。一辞御苑青门去，十见蛮江白芷生。自此曾沾宣室召，如今又守阖闾城。何人万里能相忆，同舍仙郎与外兄。
刘驸马水亭避暑::刘禹锡::千竿竹翠数莲红，水阁虚凉玉簟空。琥珀盏红疑漏酒，水晶帘莹更通风。赐冰满碗沈朱实，法馔盈盘覆碧笼。尽日逍遥避烦暑，再三珍重主人翁。
述旧贺迁寄陕虢孙常侍::刘禹锡::南宫幸袭芝兰后，左辅曾交印绶来。多病未离清洛苑，新恩已历望仙台。关头古塞桃林静，城下长河竹箭回。闻说随车有零雨，此时偏动子荆才。
江陵严司空见示与成都武相公唱和因命同作::刘禹锡::南荆西蜀大行台，幕府旌门相对开。名重三司平水土，威雄八阵役风雷。彩云朝望青城起，锦浪秋经白帝来。不是郢中清唱发，谁当丞相掞天才。
庙庭偃松诗::刘禹锡::势轧枝偏根已危，高情一见与扶持。忽从憔悴有生意，却为离披无俗姿。影入岩廊行乐处，韵含天籁宿斋时。谢公莫道东山去，待取阴成满凤池。
哭吕衡州时予方谪居::刘禹锡::一夜霜风凋玉芝，苍生望绝士林悲。空怀济世安人略，不见男婚女嫁时。遗草一函归太史，旅坟三尺近要离。朔方徙岁行当满，欲为君刊第二碑。
夔州窦员外使君见示悼妓诗顾余尝识之因命同作::刘禹锡::前年曾见两鬟时，今日惊吟悼妓诗。凤管学成知有籍，龙媒欲换叹无期。空廊月照常行地，后院花开旧折枝。寂寞鱼山青草里，何人更立智琼祠。
窦夔州见寄寒食日忆故姬小红吹笙因和之::刘禹锡::鸾声窈眇管参差，清韵初调众乐随。幽院妆成花下弄，高楼月好夜深吹。忽惊暮雨飘零尽，唯有朝云梦想期。闻道今年寒食日，东山旧路独行迟。
哭庞京兆::刘禹锡::俊骨英才气褎然，策名飞步冠群贤。逢时已自致高位，得疾还因倚少年。天上别归京兆府，人间空数茂陵阡。今朝穗帐哭君处，前日见铺歌舞筵。
送李庚先辈赴选::刘禹锡::一家何啻十朱轮，诸父双飞秉大钧。曾脱素衣参幕客，却为精舍读书人。离筵雒水侵杯色，征路函关向晚尘。今日山公旧宾主，知君不负帝城春。
阳山庙观赛神::刘禹锡::汉家都尉旧征蛮，血食如今配此山。曲盖幽深苍桧下，洞箫愁绝翠屏间。荆巫脉脉传神语，野老娑娑起醉颜。日落风生庙门外，几人连蹋竹歌还。
送僧元暠东游::刘禹锡::宝书翻译学初成，振锡如飞白足轻。彭泽因家凡几世，灵山预会是前生。传灯已悟无为理，濡露犹怀罔极情。从此多逢大居士，何人不愿解珠璎。
赠日本僧智藏::刘禹锡::浮杯万里过沧溟，遍礼名山适性灵。深夜降龙潭水黑，新秋放鹤野田青。身无彼我那怀土，心会真如不读经。为问中华学道者，几人雄猛得宁馨。
送元简上人适越::刘禹锡::孤云出岫本无依，胜境名山即是归。久向吴门游好寺，还思越水洗尘机。浙江涛惊狮子吼，稽岭峰疑灵鹫飞。更入天台石桥去，垂珠璀璨拂三衣。
送宗密上人归南山草堂寺因谒河南尹白侍郎::刘禹锡::宿习修来得慧根，多闻第一却忘言。自从七祖传心印，不要三乘入便门。东泛沧江寻古迹，西归紫阁出尘喧。河南白尹大檀越，好把真经相对翻。
西塞山怀古::刘禹锡::西晋楼船下益州，金陵王气黯然收。千寻铁锁沈江底，一片降旛出石头。人世几回伤往事，山形依旧枕江流。今逢四海为家日，故垒萧萧芦荻秋。
广宣上人寄在蜀与韦令公唱和诗卷因以令公手扎荅诗示之::刘禹锡::碧云佳句久传芳，曾向成都住草堂。振锡常过长者宅，披衣犹带令公香。一时风景添诗思，八部人天入道场。吾家本自有柴桑。
白舍人自杭州寄新诗有柳色春藏苏小家之句因而戏酬兼寄浙东元相公::刘禹锡::钱塘山水有奇声，暂谪仙官领百城。女妓还闻名小小，使君谁许唤卿卿。鳌惊震海风雷起，蜃鬬嘘天楼阁成。莫道骚人在三楚，文星今向斗牛明。
春日书怀寄东洛白二十二杨八二庶子::刘禹锡::曾向空门学坐禅，如今万事尽忘筌。眼前名利同春梦，醉里风情敌少年。野草芳菲红锦地，游丝撩乱碧罗天。心知洛下闲才子，不作诗魔即酒颠。
白舍人见酬拙诗因以寄谢::刘禹锡::虽陪三品散班中，资历从来事不同。名姓也曾镌石柱，诗篇未得上屏风。甘陵旧党凋零尽，魏阙新知礼数崇。烟水五湖如有伴，犹应堪作钓鱼翁。
白舍人曹长寄新诗有游宴之盛因以戏酬::刘禹锡::苏州刺史例能诗，西掖今来替左司。二八城门开道路，五千兵马引旌旗。水通山寺笙歌去，骑过虹桥剑戟随。若共吴王鬬百草，不如应是欠西施。
苏州白舍人寄新诗有叹早白无儿之句因以赠之::刘禹锡::莫嗟华髪与无儿，却是人间久远期。雪里高山头白早，海中仙果子生迟。于公必有高门庆，谢守何烦晓镜悲。幸免如新分非浅，祝君长咏梦熊诗。
酬乐天扬州初逢席上见赠::刘禹锡::巴山楚水凄凉地，二十三年弃置身。怀旧空吟闻篴赋，到乡翻似烂柯人。沈舟侧畔千帆过，病树前头万木春。今日听君歌一曲，暂凭杯酒长精神。
罢郡归洛途次山阳留辞郭中丞使君::刘禹锡::自到山阳不许辞，高斋日夜有佳期。管弦正合看书院，语笑方酣各咏诗。银汉雪晴褰翠幕，清淮月影落金卮。洛阳归客明朝去，容趁城东花发时。
楚州开元寺北院枸杞临井繁茂可观群贤赋诗因以继和::刘禹锡::僧房药树依寒井，井有香泉树有灵。翠黛叶生笼石甃，殷红子熟照铜瓶。枝繁本是仙人杖，根老新成瑞犬形。上品功能甘露味，还知一勺可延龄。
和乐天鹦鹉::刘禹锡::养来鹦鹉觜初红，宜在朱楼绣户中。频学唤人缘性慧，偏能识主为情通。敛毛睡足难销日，亸翅愁时愿见风。谁遣聪明好颜色，事须安置入深笼。
洛中逢白监同话游梁之乐因寄宣武令狐相公::刘禹锡::曾经谢病各游梁，今日相逢忆孝王。少有一身兼将相，更能四面占文章。开颜坐上催飞盏，回首庭中看舞枪。借问风前兼月下，不知何客对胡床。
河南王少尹宅燕张常侍白舍人兼呈卢郎中李员外二副使::刘禹锡::将星夜落使星来，三省清臣到外台。事重各衔天子诏，礼成同把故人杯。卷帘松竹雪初霁，满院池塘春欲回。第一林亭迎好客，殷勤莫惜玉山颓。
和宣武令狐相公郡斋对新竹::刘禹锡::新竹翛翛韵晓风，隔囱依砌尚蒙笼。数间素壁初开后，一段清光入坐中。欹枕闲看知自适，含毫朗咏与谁同。此君若欲长相见，政事堂东有旧丛。
和乐天送鹤上裴相公别鹤之作::刘禹锡::昨日看成送鹤诗，高笼提出白云司。朱门乍入应迷路，玉树容栖莫拣枝。双舞庭中花落处，数声池上月明时。三山碧海不归去，且向人间呈羽仪。
阙下待传点呈诸同舍::刘禹锡::禁漏晨钟声欲绝，旌旗组绶影相交。殿含佳气当龙首，阁倚晴天见凤巢。山色葱笼丹槛外，霞光泛滟翠松梢。多惭再入金门籍，不敢为文学解嘲。
和乐天以镜换酒::刘禹锡::把取菱花百炼镜，换他竹叶十旬杯。嚬眉厌老终难去，蘸甲须欢便到来。妍丑太分迷忌讳，松乔俱傲绝嫌猜。校量功力相千万，好去从空白玉台。
同乐天送河南冯尹学士::刘禹锡::可怜五马风流地，暂辍金貂侍从才。阁上掩书刘向去，门前修刺孔融来。崤陵路静寒无雨，洛水桥长昼起雷。共羡府中棠棣好，先于城外百花开。
同白二十二赠王山人::刘禹锡::爱名之世忘名客，多事之时无事身。古老相传见来久，岁年虽变貌常新。飞章上达三清路，受箓平交五岳神。笑听冬冬朝暮鼓，只能催得市朝人。
题集贤阁::刘禹锡::凤池西畔图书府，玉树玲珑景气闲。长听余风送天乐，时登高阁望人寰。青山云绕栏干外，紫殿香来步武间。曾是先贤翔集地，每看壁记一惭颜。
和令狐相公初归京国赋诗言怀::刘禹锡::凌云羽翮掞天才，扬历中枢与外台。相印昔辞东阁去，将星还拱北辰来。殿庭捧日彯缨入，阁道看山曳履回。口不言功心自适，吟诗酿酒待花开。
和乐天南园试小乐::刘禹锡::闲步南园烟雨晴，遥闻丝竹出墙声。欲抛丹笔三川去，先教清商一部成。花木手栽偏有兴，歌词自作别生情。多才遇景皆能咏，当日人传满凤城。
答乐天戏赠::刘禹锡::才子声名白侍郎，风流虽老尚难当。诗情逸似陶彭泽，斋日多如周太常。矻矻将心求净法，时时偷眼看春光。知君技痒思欢䜩，欲倩天魔破道场。
同乐天送令狐相公赴东都留守::刘禹锡::尚书剑履出明光，居守旌旗赴洛阳。世上功名兼将相，人间声价是文章。衙门晓辟分天仗，宾幕初开辟省郎。从发坡头向东望，春风处处有甘棠。
刑部白侍郎谢病长告改宾客分司以诗赠别::刘禹锡::鼎食华轩到眼前，拂衣高谢岂徒然。九霄路上辞朝客，四皓丛中作少年。他日卧龙终得雨，今朝放鹤且冲天。洛阳旧有衡茆在，亦拟抽身伴地仙。
和留守令狐相公答白宾客::刘禹锡::麦陇和风吹树枝，商山逸客出关时。身无拘束起长晚，路足交亲行自迟。官拂象筵终日待，私将鸡黍几人期。君来不用飞书报，万户先从纸贵知。
酬郓州令狐相公官舍言怀见寄兼呈乐天::刘禹锡::词人各在一涯居，声味虽同迹自疏。佳句传因多好事，尺题稀为不便书。已通戎略逢黄石，仍占星文耀碧虚。闻说朝天在来岁，霸陵春色待行车。
吟白乐天哭崔儿二篇怆然寄赠::刘禹锡::吟君苦调我霑缨，能使无情尽有情。四望车中心未释，千秋亭下赋初成。庭梧已有栖雏处，池鹤今无子和声。从此期君比琼树，一枝吹折一枝生。
答乐天所寄咏怀且释其枯树之叹::刘禹锡::衙前有乐馔常精，宅内连池酒任倾。自是官高无狎客，不论年长少欢情。骊龙颔被探珠去，老蚌胚还应月生。莫羡三春桃与李，桂花成实向秋荣。
赴苏州酬别乐天::刘禹锡::吴郡鱼书下紫宸，长安厩吏送朱轮。二南风化承遗爱，八咏声名蹑后尘。梁氏夫妻为寄客，陆家兄弟是州民。江城春日追游处，共忆东归旧主人。
福先寺雪中酬别乐天::刘禹锡::龙门宾客会龙宫，东去旌旗驻上东。二八笙歌云幕下，三千世界雪花中。离堂未暗排红烛，别曲含凄飏晚风。才子从今一分散，便将诗咏向吴侬。
和乐天耳顺吟兼寄敦诗::刘禹锡::吟君新什慰蹉跎，屈指同登耳顺科。邓禹功成三纪事，孔融书就八年多。已经将相谁能尔，抛却丞郎争奈何。独恨长洲数千里，且随鱼鸟泛烟波。
和白侍郎送令狐相公镇太原::刘禹锡::十万天兵貂锦衣，晋城风日斗生辉。行台仆射深恩重，从事中郎旧路归。叠鼓蹙成汾水浪，闪旗惊断塞鸿飞。边庭自此无烽火，拥节还来坐紫微。
酬乐天见寄::刘禹锡::元君后辈先零落，崔相同年不少留。华屋坐来能几日，夜台归去便千秋。背时犹自居三品，得老终须卜一丘。若使吾徒还早达，亦应箫鼓入松楸。
乐天寄重和晚达冬青一篇因成再答::刘禹锡::风云变化饶年少，光景蹉跎属老夫。秋隼得时凌汗漫，寒龟饮气受泥涂。东隅有失谁能免，北叟之言岂便无。振臂犹堪呼一掷，争知掌下不成卢。
河南白尹有喜崔宾客归洛兼见怀长句因而继和::刘禹锡::几年侍从作名臣，却向青云索得身。朝士忽为方外士，主人仍是眼中人。双鸾游处天京好，五马行时海峤春。遥羡光阴不虚掷，肯令丝竹暂生尘。
和杨师皋给事伤小姬英英::刘禹锡::见学胡琴见艺成，今朝追想几伤情。撚弦花下呈新曲，放拨灯前谢改名。但是好花皆易落，从来尤物不长生。鸾台夜直衣衾冷，云雨无因入禁城。
和乐天洛下醉吟寄太原令狐相公兼见怀长句::刘禹锡::旧相临戎非称意，词人作尹本多情。从容自使边尘静，谈笑不闻桴鼓声。章句新添塞下曲，风流旧占洛阳城。昨来亦有吴趋咏，惟寄东都与北京。
郡斋书怀寄江南白尹兼简分司崔宾客::刘禹锡::谩读图书三十车，年年为郡老天涯。一生不得文章力，百口空为饱煖家。绮季衣冠称鬓面，吴公政事副词华。还思谢病吟归去，同醉城东桃李花。
题于家公主旧宅::刘禹锡::树绕荒台叶满池，箫声一绝草虫悲。邻家犹学宫人髻，园客争偷御果枝。马埒蓬蒿藏狡兔，凤楼烟雨啸愁鸱。何郎独在无恩泽，不似当初傅粉时。
酬乐天贻贺金紫之什::刘禹锡::久学文章含白凤，却因政事赐金鱼。郡人未识闻谣咏，天子知名与诏书。珍重贺诗呈锦绣，愿言归计并园庐。旧来词客多无位，金紫同游谁得如。
乐天见示伤微之敦诗晦叔三君子皆有深分因成是诗以寄::刘禹锡::吟君叹逝双绝句，使我伤怀奏短歌。世上空惊故人少，集中惟觉祭文多。芳林新叶催陈叶，流水前波让后波。万古到今同此恨，闻琴泪尽欲如何。
和乐天柘枝::刘禹锡::柘枝本出楚王家，玉面添娇舞态奢。松鬓改梳鸾凤髻，新衫别识鬬鸡纱。鼓催残拍腰身软，汗透罗衣雨点花。画筵曲罢辞归去，便随王母上烟霞。
和乐天题真娘墓::刘禹锡::薝卜林中黄土堆，罗襦绣黛已成灰。芳魂虽死人不怕，蔓草逢春花自开。幡盖向风疑舞袖，镜灯临晓似妆台。吴王娇女坟相近，一片行云应往来。
客有话汴州新政书事寄令狐相公::刘禹锡::天下咽喉今大宁，军城喜气彻青冥。庭前剑戟朝迎日，笔底文章夜应星。三省壁中题姓字，万人头上见仪形。汴州忽复承平事，正月看灯户不扃。
令狐相公见示河中杨少尹赠答兼命继之::刘禹锡::两首新诗百字余，朱弦玉磬韵难如。汉家丞相重征后，梁苑仁风一变初。四面诸侯瞻节制，八方通货溢河渠。自从却縠为元帅，大将归来尽把书。
和令狐相公送赵常盈炼师与中贵人同拜岳及天台投龙毕却赴京::刘禹锡::银珰谒者引蜺旌，霞帔仙官到赤城。白鹤迎来天乐动，金龙掷下海神惊。元君伏奏归中禁，武帝亲斋礼上清。何事夷门请诗送，梁王文字上声名。
酬令狐相公赠别::刘禹锡::越声长苦有谁闻，老向湘山与楚云。海峤新辞永嘉守，夷门重见信陵君。田园松菊今迷路，霄汉鸳鸿久绝群。幸遇甘泉尚词赋，不知何客荐雄文。
酬令狐相公寄贺迁拜之什::刘禹锡::邅回二纪重为郎，洛下遥分列宿光。不见当关呼早起，曾无侍史与焚香。三花秀色通春幌，十字清波遶宅墙。白发青衫谁比数，相怜只是有梁王。
夏日寄宣武令狐相公::刘禹锡::长忆梁王逸兴多，西园花尽兴如何。近来溽暑侵亭馆，应觉清谈胜绮罗。境入篇章高韵发，风穿号令众心和。承明欲谒先相报，愿拂朝衣逐晓珂。
酬令狐留守巡内至集贤院见寄::刘禹锡::仙院文房隔旧宫，当时盛事尽成空。墨池半在颓垣下，书带犹生蔓草中。巡内因经九重苑，裁诗又继二南风。为兄手写殷勤句，遍历三台各一通。
和令狐相公言怀寄河中杨少尹::刘禹锡::章句惭非第一流，世间才子昔陪游。吴宫已叹芙蓉死，边月空悲芦管秋。任向洛阳称傲吏，苦教河上领诸侯。石渠甘对图书老，关外杨公安稳不。
令狐相公自天平移镇太原以诗申贺::刘禹锡::北都留守将天兵，出入香街宿禁扃。鼙鼓夜闻惊朔雁，旌旗晓动拂参星。孔璋旧檄家家有，叔度新歌处处听。夷落遥知真汉相，争来屈膝看仪刑。
重酬前寄::刘禹锡::边烽寂寂尽收兵。宫树苍苍静掩扃，戎羯归心如内地。天狼无角比凡星，新成丽句开缄后。便入清歌满坐听，吴苑晋祠遥望处。可怜南北太相形。
令狐相公自太原累示新诗因以酬寄::刘禹锡::飞蓬卷尽塞云寒，战马闲嘶汉地宽。万里胡天无警急，一笼烽火报平安。灯前妓乐留宾宴，雪后山河出猎看。珍重新诗远相寄，风情不似四登坛。
酬令狐相公使宅别斋初栽桂树见怀之作::刘禹锡::清淮南岸家山树，黑水东边第一栽。影近画梁迎晓日，香随绿酒入金杯。根留本土依江润，叶起寒棱映月开。早晚阴城比梧竹，九霄还放彩雏来。
酬令狐相公见寄::刘禹锡::才兼文武播雄名，遗爱芳尘满洛城。身在行台为仆射，书来甪里访先生。闲游占得嵩山色，醉卧高听洛水声。千里相思难命驾，七言诗里寄深情。
郡内书情献裴侍中留守::刘禹锡::功成频献乞身章，摆落襄阳镇洛阳。万乘旌旗分一半，八方风雨会中央。兵符今奉黄公略，书殿曾随翠凤翔。心寄华亭一双鹤，曰陪高步绕池塘。
酬乐天衫酒见寄::刘禹锡::酒法众传吴米好，舞衣偏尚越罗轻。动摇浮蚁香浓甚，装束轻鸿意态生。阅曲定知能自适，举杯应叹不同倾。终朝相忆终年别，对景临风无限情。
自左冯归洛下酬乐天兼呈裴令公::刘禹锡::新恩通籍在龙楼，分务神都近旧丘。自有园公紫芝侣，仍追少傅赤松游。华林霜叶红霞晚，伊水晴光碧玉秋。更接东山文酒会，始知江左未风流。
秋斋独坐寄乐天兼呈吴方之大夫::刘禹锡::空斋寂寂不生尘，药物方书绕病身。纤草数茎胜静地，幽禽忽至似佳宾。世间忧喜虽无定，释氏销磨尽有因。同向洛阳闲度日，莫教风景属他人。
和乐天斋戒月满夜对道场偶怀咏::刘禹锡::常修清净去繁华，人识王城长者家。案上香烟铺贝叶，佛前灯焰透莲花。持斋已满招闲客，理曲先闻命小娃。明日若过方丈室，还应问为法来邪。
吴方之见示独酌小醉首篇乐天续有酬答皆含戏谑极至风流两篇之中并蒙见属辄呈滥吹益美来章::刘禹锡::闲门共寂任张罗，静室同虚养太和。尘世欢娱开意少，醉乡风景独游多。散金疏傅寻常乐，枕麹刘生取次歌。计会雪中争挈榼，鹿裘鹤氅递相过。
酬乐天斋满日裴令公置宴席上戏赠::刘禹锡::一月道场斋戒满，今朝华幄管弦迎。衔杯本自多狂态，事佛无妨有佞名。酒力半酣愁已散，文锋未钝老犹争。平阳不独容宾醉，听取喧呼吏舍声。
酬乐天偶题酒瓮见寄::刘禹锡::从君勇断抛名后，世路荣枯见几回。门外红尘人自走，瓮头清酒我初开。三冬学任胸中有，万户侯须骨上来。何幸相招同醉处，洛阳城里好池台。
酬乐天请裴令公开春加宴::刘禹锡::高名大位能兼有，恣意遨游是特恩。二室烟霞成步障，三川风物是家园。晨窥苑树韶光动，晚度河桥春思繁。弦管常调客常满，但逢花处即开樽。
乐天示过敦诗旧宅有感一篇吟之泫然追想昔事因成继和以寄苦怀::刘禹锡::凄凉同到故人居，门枕寒流古木疏。向秀心中嗟栋宇，萧何身后散图书。本营归计非无意，唯算生涯尚有余。忽忆前言更惆怅，丁宁相约速悬车。
寄和东川杨尚书慕巢兼寄西川继之二公近从弟兄情分偏睦早忝游旧因成是诗::刘禹锡::太华莲峰降岳灵，两川棠树接郊坰。政同兄弟人人乐，曲奏埙篪处处听。杨叶百穿荣会府，芝泥五色耀天庭。各抛笔砚夸旄钺，莫遣文星让将星。
和乐天洛下雪中宴集寄汴州李尚书::刘禹锡::洛城无事足杯盘，风雪相和岁欲兰。树上因依见寒鸟，坐中收拾尽闲官。笙歌要请频何爽，笑语忘机拙更欢。遥想兔园今日会，琼林满眼映旗竿。
乐天以愚相访沽酒致欢因成七言聊以奉答::刘禹锡::少年曾醉酒旗下，同辈黄衣颔亦黄。蹴踏青云寻入仕，萧条白发且飞觞。令征古事欢生雅，客唤闲人兴任狂。犹胜独居荒草院，蝉声听尽到寒螀。
和思黯忆南庄见示::刘禹锡::丞相新家伊水头，智囊心匠日增修。化成池沼无痕迹，奔走清波不自由。台上看山徐举酒，潭中见月慢回舟。从来天下推尤物，合属人间第一流。
酬思黯见示小饮四韵::刘禹锡::抛却人间第一官，俗情惊怪我方安。兵府相印无心恋，洛水嵩云恣意看。三足鼎中知味久，百寻竿上掷身难。追呼故旧连宵饮，直到天明兴未阑。
和仆射牛相公春日闲坐见怀::刘禹锡::官曹崇重难频入，第宅清闲且独行。阶蚁相逢如偶语，园蜂速去恐违程。人于红药惟看色，莺到垂杨不惜声。东洛池台怨抛掷，移文非久会应成。
酬元九侍御赠璧竹鞭长句::刘禹锡::碧玉孤根生在林，美人相赠比双金。初开郢客缄封后，想见巴山冰雪深。多节本怀端直性，露青犹有岁寒心。何时策马同归去，关树扶疏敲镫吟。
酬窦员外使君寒食日途次松滋渡先寄示四韵::刘禹锡::楚乡寒食橘花时，野渡临风驻彩旗。草色连云人去住，水纹如縠燕差池。朱轮尚忆群飞雉，青绶初县左顾龟。非是湓城旧司马，水曹何事与新诗。
寄杨八拾遗::刘禹锡::闻君前日独庭争，汉帝偏知白马生。忽领簿书游太学，宁劳侍从厌承明。洛阳本自宜才子，海内而今有直声。为谢同僚老博士，范云来岁即公卿。
酬窦员外郡斋宴客偶命柘枝因见寄兼呈张十一院长元九侍御::刘禹锡::分忧余刃又从公，白羽胡床啸咏中。彩笔谕戎矜倚马，华堂留客看惊鸿。渚宫油幕方高步，澧浦甘棠有几丛。若问骚人何处所，门临寒水落江枫。
谢窦员外旬休早凉见示诗::刘禹锡::新秋十日澣朱衣，铃阁无声公吏归。风韵渐高梧叶动，露光初重槿花稀。四时苒苒催容鬓，三爵油油忘是非。更报明朝池上酌，人知太守字玄晖。
南海马大夫远示著述兼酬拙诗辄著微诚再有长句时蔡戎未弭故见于篇末::刘禹锡::汉家旄节付雄才，百越南溟统外台。身在绛纱传六艺，腰悬青绶亚三台。连天浪静长鲸息，映日帆多宝舶来。闻道楚氛犹未灭，终须旌斾扫云雷。
和南海马大夫闻杨侍郎出守郴州因有寄上之作::刘禹锡::忽惊金印驾枝轓，遂别鸣珂听晓猿。碧落仙来虽暂谪，赤泉侯在是深恩。玉环庆远瞻台坐，铜柱勋高压海门。一咏琼瑶百忧散，何劳更树北堂萱。
马大夫见示浙西王侍御赠答诗因命同作::刘禹锡::忆逐羊车凡几时，今来旧府统戎师。象筵照室会词客，铜鼓临轩舞海夷。百越酋豪称故吏，十洲风景助新诗。秣陵从事何年别，一见琼章如素期。
寄唐州杨八归厚::刘禹锡::淮安古地拥州师，画角金铙旦夕吹。浅草遥迎鹔鹴马，春风乱飐辟邪旗。谪仙年月今应满，戆谏声名众所知。何况迁乔旧同伴，一双先入凤凰池。
寄朗州温右史曹长::刘禹锡::暂别瑶墀鸳鹭行，彩旗双引到沅湘。城边流水桃花过，帘外春风杜若香。史笔枉将书纸尾，朝缨不称濯沧浪。云台公业家声在，征诏何时出建章。
酬杨司业巨源见寄::刘禹锡::辟雍流水近灵台，中有诗篇绝世才。渤海归人将集去，棃园弟子请词来。琼枝未识魂空断，宝匣初临手自开。莫道专城管云雨，其如心似不然灰。
酬国子崔博士立之见寄::刘禹锡::健笔高科早绝伦，后来无不揖芳尘。遍看今日乘轩客，多是昔年呈卷人。胄子执经瞻讲坐，郎官共食接华茵。烦君远寄相思曲，慰问天南一逐臣。
张郎中籍远寄长句开缄之日已及新秋因举目前仰酬高韵::刘禹锡::南宫词客寄新篇，清似湘灵促柱弦。京邑旧游劳梦想，历阳秋色正澄鲜。云衔日脚成山雨，风驾潮头入渚田。对此独吟还独酌，知音不见思怆然。
浙东元相公书叹梅雨郁蒸之候因寄七言::刘禹锡::稽山自与岐山别，何事连年鸑鷟飞。百辟商量旧相入，九天祗候老臣归。平湖晚泛窥清镜，高阁晨开扫翠微。今日看书最惆怅，为闻梅雨损朝衣。
酬严给事贺加五品兼简同制水部李郎中::刘禹锡::九天雨露传青诏，八舍郎官换绿衣。初佩银鱼随仗入，宜乘白马退朝归。雕盘贺喜开瑶席，彩笔题诗出锁闱。闻道水曹偏得意，霞朝雾夕有光辉。
裴相公大学士见示答张秘书谢马诗幷群公属和因命追作::刘禹锡::草玄门户少尘埃，丞相幷州寄马来。初自寒垣衔苜蓿，忽行幽径破莓苔。寻花缓辔威迟去，带酒垂鞭躞蹀回。不与王侯与词客，知轻富贵重清才。
和苏郎中寻丰安里旧居寄主客张郎中::刘禹锡::漳滨卧起恣闲游，宣室征还未白头。旧隐来寻通德里，新篇写出畔牢愁。池看科斗成文字，鸟听提壶忆献酬。同学同年又同舍，许君云路并华辀。
酬浙东李侍郎越州春晚即事长句::刘禹锡::越中蔼蔼繁华地，秦望峰前禹穴西。湖草初生边雁去，山花半谢杜鹃啼。青油昼卷临高阁，红斾晴翻绕古堤。明日汉庭征旧德，老人争出若耶溪。
酬淮南牛相公述旧见贻::刘禹锡::少年曾忝汉庭臣，晚岁空余老病身。初见相如成赋日，寻为丞相扫门人。追思往事咨嗟久，喜奉清光笑语频。犹有登朝旧冠冕，待公三入拂埃尘。
和仆射牛相公追感韦裴六相登庸皆四十余未五十薨殁岂早荣枯之义今年将六十犹粗强健因亲故劝酒率然成篇幷见寄之作::刘禹锡::坐镇清朝独殷然，闲征故事数前贤。用才同践钧衡地，禀气终分大小年。威凤本池思泛泳，仙查旧路望回旋。犹怜绮季深山里，唯有松风与石田。
和仆射牛相公以离阙庭七年班行亲故亡殁十无一人再睹龙颜喜庆虽极感叹风烛能不怆然因成四韵幷示集贤中书二相公所和::刘禹锡::久辞龙阙拥红旗，喜见天颜拜赤墀。三省英寮非旧侣，万年芳树长新枝。交朋接武居仙院，幕客追风入凤池。云母屏风即施设，可怜荣耀冠当时。
和仆射牛相公见示长句::刘禹锡::静得天和兴自浓，不缘宦达性灵慵。大鹏六月有闲意，仙鹤千年无躁容。流辈尽来多叹息，官班高后少过从。唯应加筑露台上，賸见终南云外峰。
和牛相公雨后寓怀见示::刘禹锡::金火交争正抑扬，萧萧飞雨助清商。晓看纨扇恩情薄，夜觉纱灯刻数长。树上早蝉才发响，庭中百草已无光。当年富贵亦惆怅，何况悲翁发似霜。
和仆射牛相公寓言二首 一::刘禹锡::两度竿头立定夸，回眸举袖拂青霞。尽抛今日贵人样，复振前朝名相家。御史定来休直宿，尚书依旧趁参衙。具瞻尊重诚无敌，犹忆洛阳千树花。
和仆射牛相公寓言二首 二::刘禹锡::心如止水鉴常明，见尽人间万物情。雕鹗腾空犹逞俊，骅骝啮足自无惊。时来未觉权为祟，贵了方知退是荣。只恐重重世缘在，事须三度副苍生。
酬太原狄尚书见寄::刘禹锡::家声烜赫冠前贤，时无穹崇镇北边。身上官衔如座主，幕中谭笑取同年。幽幷侠少趋鞭弭，燕赵佳人奉管弦。仍把天兵书号笔，远题长句寄山川。
酬宣州崔大夫见寄::刘禹锡::白衣曾拜汉尚书，今日恩光到敝庐。再入龙楼称绮季，应缘狗监说相如。中郎南镇权方重，内史高斋兴有余。遥想敬亭春欲暮，百花飞尽柳花初。
酬皇甫十少尹暮秋久雨喜晴有怀见示::刘禹锡::雨余独坐卷帘帷，便得诗人喜霁诗。摇落从来长年感，惨舒偏是病身知。扫开云雾呈光景，流尽潢污见路岐。何况菊香新酒熟，神州司马好狂时。
再授连州至衡阳酬柳柳州赠别::刘禹锡::去国十年同赴召，渡湘千里又分岐。重临事异黄丞相，三黜名惭柳士师。归目并随回雁尽，愁肠正遇断猿时。桂江东过连山下，相望长吟有所思。
望夫山::刘禹锡::何代提戈去不还，独留形影白云间。肌肤销尽雪霜色，罗绮点成苔藓斑。江燕不能传远信，野花空解妒愁颜。近来岂少征人妇，笑采蘼芜上北山。
怀妓 一::刘禹锡::玉钗重合两无缘，鱼在深潭鹤在天。得意紫鸾休舞镜，能言青鸟罢衔笺。金盆已覆难收水，玉轸长抛不续弦。若向蘼芜山下过，遥将红泪洒穷泉。
怀妓 二::刘禹锡::鸾飞远树栖何处，凤得新巢想称心。红壁尚留香漠漠，碧云初断信沈沈。情知点污投泥玉，犹自经营买笑金。从此山头似人石，丈夫形状泪痕深。
怀妓 三::刘禹锡::但曾行处遍寻看，虽是生离死一般。买笑树边花已老，画眉窗下月犹残。云藏巫峡音容断，路隔星桥过往难。莫怪诗成无泪滴，尽倾东海也须干。
怀妓 四::刘禹锡::三山不见海沈沈，岂有仙踪更可寻。青鸟去时云路断，姮娥归处月宫深。纱窗遥想春相忆，书幌谁怜夜独吟。料得夜来天上镜，只应偏照两人心。
荅东阳于令寒碧图诗::刘禹锡::东阳本是佳山水，何况曾经沈隐侯。化得邦人解吟咏，如今县令亦风流。新开谭洞疑仙境，远写丹青到雍州。落在寻常画师手，犹能三伏凛生秋。
麻姑山::刘禹锡::曾游仙迹见丰碑，除却麻姑更有谁。云盖青山龙卧处，日临丹洞鹤归时。霜凝上界花开晚，月冷中天果熟迟。人到便须抛世事，稻田还儗种灵芝。
自江陵沿流道中::刘禹锡::三千三百西江水，自古如今要路津。月夜歌谣有渔父，风天气色属商人。沙村好处多逢寺，山叶红时觉胜春。行到南朝征战地，古来名将尽为神。
别夔州官吏::刘禹锡::三年楚国巴城守，一去扬州扬子津。青帐联延喧驿步，白头俯伛到江滨。巫山暮色常含雨，峡水秋来不恐人。惟有九歌词数首，里中留与赛蛮神。
鱼复江中::刘禹锡::扁舟尽室贫相逐，白发藏冠镊更加。远水自澄终日绿，晴林长落过春花。客情浩荡逢乡语，诗意留连重物华。风樯好住贪程去，斜日青帘背酒家。
巫山神女庙::刘禹锡::巫山十二郁苍苍，片石亭亭号女郎。晓雾乍开疑卷幔，山花欲谢似残妆。星河好夜闻清佩，云雨归时带异香。何事神仙九天上，人间来就楚襄王。
柳絮::刘禹锡::飘飏南陌起东邻，漠漠蒙蒙暗度春。花巷暖随轻舞蝶，玉楼晴拂艳妆人。萦回谢女题诗笔，点缀陶公漉酒巾。何处好风偏似雪，隋河堤上古江津。
赠同年陈长史员外::刘禹锡::明州长史外台郎，忆昔同年翰墨场。一自分襟多岁月，相逢满眼是凄凉。推贤有愧韩安国，论旧唯存盛孝章。所叹谬游东阁下，看君无计出恓惶。
送周鲁儒赴举诗::刘禹锡::宋日营阳内史孙，因家占得九疑村。童心便有爱书癖，手指今余把笔痕。自握蛇珠辞白屋，欲凭鸡卜谒金门。若逢广坐问羊酪，从此知名在一言。
送曹璩归越中旧隐诗::刘禹锡::行尽潇湘万里余，少逢知己忆吾庐。数间茅屋闲临水，一盏秋灯夜读书。地远何当随计吏，策成终自诣公车。剡中若问连州事，唯有千山画不如。
白鹰::刘禹锡::毛羽斒斓白纻裁，马前擎出不惊猜。轻抛一点入云去，喝杀三声掠地来。绿玉觜攒鸡脑破，玄金爪擘兔心开。都缘解搦生灵物，所以人人道俊哉。
听琴::刘禹锡::禅思何妨在玉琴，真僧不见听时心。秋堂境寂夜方半，云去苍梧湘水深。
魏宫词二首 二::刘禹锡::日映西陵松柏枝，下台相顾一相思。朝来乐府长歌曲，唱着君王自作词。
杨枝词二首 一::刘禹锡::迎得春光先到来，浅黄轻绿映楼台。只缘袅娜多情思，更被春风长倩猜。
杨枝词二首 二::刘禹锡::巫峡巫山杨柳多，朝云暮雨远相和。因想阳台无限事，为君回唱竹枝歌。
竹枝词二首 一::刘禹锡::杨柳青青江水平，闻郎江上唱歌声。东边日出西边雨，道是无晴却有晴。
竹枝词二首 二::刘禹锡::楚水巴山江雨多，巴人能唱本乡歌。今朝北客思归去，回入纥那披绿罗。
堤上行三首 一::刘禹锡::酒旗相望大堤头，堤下连樯堤上楼。日暮行人争渡急，桨声幽轧满中流。
堤上行三首 二::刘禹锡::江南江北望烟波，入夜行人相应歌。桃叶传情竹枝怨，水流无限月明多。
堤上行三首 三::刘禹锡::春堤缭绕水徘徊，酒舍旗亭次第开。日晚上楼招估客，轲峨大艑落颿来。
踏歌词四首 一::刘禹锡::春江月出大堤平，堤上女郎连袂行。唱尽新词欢不见，红霞映树鹧鸪鸣。
踏歌词四首 二::刘禹锡::桃蹊柳陌好经过，灯下妆成月下歌。为是襄王故宫地，至今犹自细腰多。
踏歌词四首 三::刘禹锡::新词宛转递相传，振袖倾鬟风露前。月落乌啼云雨散，游童陌上拾花钿。
踏歌词四首 四::刘禹锡::日暮江头闻竹枝，南人行乐北人悲。自从雪里唱新曲，直到三春花尽时。
步虚词二首 一::刘禹锡::阿母种桃云海际，花落子成三千岁。海风吹折最繁枝，跪捧琼盘献天帝。
步虚词二首 二::刘禹锡::华表千年一鹤归，凝丹为顶雪为衣。星星仙语人听尽，却向五云翻翅飞。
阿娇怨::刘禹锡::望见葳蕤举翠华，试开金屋扫庭花。须臾宫女传来信，言幸平阳公主家。
秋词二首 一::刘禹锡::自古逢秋悲寂寥，我言秋日胜春朝。晴空一鹤排云上，便引诗情到碧霄。
秋词二首 二::刘禹锡::山明水净夜来霜，数树深红出浅黄。试上高楼清入骨，岂如春色嗾人狂。
秋扇词::刘禹锡::莫道恩情无重来，人间荣谢递相催。当时初入君怀袖，岂念寒炉有死灰。
竹枝词九首 一::刘禹锡::白帝城头春草生，白盐山下蜀江清。南人上来歌一曲，北人莫上动乡情。
竹枝词九首 二::刘禹锡::山桃红花满上头，蜀江春水拍山流。花红易衰似郎意，水流无限似侬愁。
竹枝词九首 三::刘禹锡::江上朱楼新雨晴，瀼西春水縠纹生。桥东桥西好杨柳，人来人去唱歌行。
竹枝词九首 四::刘禹锡::日出三竿春雾消，江头蜀客驻兰桡。凭寄狂夫书一纸，家住成都万里桥。
竹枝词九首 五::刘禹锡::两岸山花似雪开，家家春酒满银杯。昭君坊中多女伴，永安宫外踏青来。
竹枝词九首 六::刘禹锡::城西门前滟滪堆，年年波浪不能摧。懊恼人心不如石，少时东去复西来。
竹枝词九首 七::刘禹锡::瞿塘嘈嘈十二滩，人言道路古来难。长恨人心不如水，等闲平地起波澜。
竹枝词九首 八::刘禹锡::巫峡苍苍烟雨时，清猿啼在最高枝。个里愁人肠自断，由来不是此声悲。
竹枝词九首 九::刘禹锡::山上层层桃李花，云间烟火是人家。银钏金钗来负水，长刀短笠去烧畬。
杨柳枝词九首 一::刘禹锡::塞北梅花羌笛吹，淮南桂树小山词。请君莫奏前朝曲，听唱新翻杨柳枝。
杨柳枝词九首 二::刘禹锡::南陌东城春早时，相逢何处不依依。桃红李白皆夸好，须得垂杨相发挥。
杨柳枝词九首 三::刘禹锡::凤阙轻遮翡翠帏，龙池遥望麹尘丝。御沟春水相辉映，狂杀长安年少儿。
杨柳枝词九首 四::刘禹锡::金谷园中莺乱飞，铜驼陌上好风吹。城中桃李须臾尽，争似垂杨无限时。
杨柳枝词九首 五::刘禹锡::花萼楼前初种时，美人楼上鬬腰肢。如今抛掷长街里，露叶如啼欲向谁。
杨柳枝词九首 六::刘禹锡::炀帝行宫汴水滨，数枝杨柳不胜春。晚来风起花如雪，飞入宫墙不见人。
杨柳枝词九首 七::刘禹锡::御陌青门拂地垂，千条金缕万条丝。如今绾作同心结，将赠行人知不知。
杨柳枝词九首 八::刘禹锡::城外春风吹酒旗，行人挥袂日西时。长安陌上无穷树，唯有垂杨管别离。
杨柳枝词九首 九::刘禹锡::轻盈袅娜占年华，舞榭妆楼处处遮。春尽絮花留不得，随风好去落谁家。
浪淘沙九首 一::刘禹锡::九曲黄河万里沙，浪淘风簸自天涯。如今直上银河去，同到牵牛织女家。
浪淘沙九首 二::刘禹锡::洛水桥边春日斜，碧流清浅见琼砂。无端陌上狂风急，惊起鸳鸯出浪花。
浪淘沙九首 三::刘禹锡::汴水东流虎眼纹，清淮晓色鸭头春。君看渡口淘沙处，渡却人间多少人。
浪淘沙九首 四::刘禹锡::鹦鹉洲头浪飐沙，青楼春望日将斜。衔泥燕子争归舍，独自狂夫不忆家。
浪淘沙九首 五::刘禹锡::濯锦江边两岸花，春风吹浪正淘沙。女郎剪下鸳鸯锦，将向中流疋晚霞。
浪淘沙九首 六::刘禹锡::日照澄洲江雾开，淘金女伴满江隈。美人首饰侯王印，尽是沙中浪底来。
浪淘沙九首 七::刘禹锡::八月涛声吼地来，头高数丈触山回。须臾却入海门去，卷起沙堆似雪堆。
浪淘沙九首 八::刘禹锡::莫道谗言如浪深，莫言迁客似沙沉。千淘万漉虽辛苦，吹尽狂沙始到金。
浪淘沙九首 九::刘禹锡::流水淘沙不暂停，前波未灭后波生。令人忽忆潇湘渚，回唱迎神三两声。
洛中送韩七中丞之吴兴口号五首 一::刘禹锡::昔年意气结群英，几度朝回一字行。海北江南零落尽，两人相见洛阳城。
洛中送韩七中丞之吴兴口号五首 二::刘禹锡::自从云散各东西，每日欢娱却惨凄。离别苦多相见少，一生心事在书题。
洛中送韩七中丞之吴兴口号五首 三::刘禹锡::今朝无意诉离杯，何况清弦急管催。本欲醉中轻远别，不知翻引酒悲来。
洛中送韩七中丞之吴兴口号五首 四::刘禹锡::骆驼桥上蘋风急，鹦鹉杯中箬下春。水碧山青知好处，开颜一笑向何人。
洛中送韩七中丞之吴兴口号五首 五::刘禹锡::溪中士女出笆篱，溪上鸳鸯避画旗。何处人间似仙境，春山携妓采茶时。
送廖参谋东游二首 一::刘禹锡::九陌逢君又别离，行云别鹤本无期。望嵩楼上忽相见，看过花开花落时。
送廖参谋东游二首 二::刘禹锡::繁花落尽君辞去，绿草垂杨引征路。东道诸侯皆故人，留连必是多情处。
洛中春末送杜录事赴蕲州::刘禹锡::樽前花下长相见，明日忽为千里人。君过午桥回首望，洛城犹自有残春。
夜燕福建卢侍郎宅因送之镇::刘禹锡::暂驻旌旗洛水堤，绮筵红烛醉兰闺。美人美酒长相逐，莫怕猿声发建溪。
重送鸿举师赴江陵谒马逢侍御::刘禹锡::西北秋风凋蕙兰，洞庭波上碧云寒。茂陵才子江陵住，乞取新诗合掌看。
赠长沙赞头陀::刘禹锡::外道邪山千万重，真言一发尽摧峰。有时明月无人夜，独向昭潭制恶龙。
送霄韵上人游天台::刘禹锡::曲江僧向松江见，又到天台看石桥。鹤恋故巢云恋岫，比君犹自不逍遥。
台城怀古::刘禹锡::清江悠悠王气沉，六朝遗事何处寻。宫墙隐嶙围野泽，鹳鶂夜鸣秋色深。
戏赠崔千牛::刘禹锡::学道深山许老人，留名万代不关身。劝君多买长安酒，南陌东城占取春。
扬州春夜李端公益张侍御登段侍御平路密县李少府𪽈秘书张正字复元同会于水馆对酒联句追刻烛击铜钵故事迟辄举觥以饮之逮夜艾群公沾醉纷然就枕余偶独醒因题诗于段君枕上以志其事::刘禹锡::寂寂独看金烬落，纷纷只见玉山颓。自羞不是高阳侣，一夜星星骑马回。
逢王十二学士入翰林因以诗赠::刘禹锡::厩马翩翩禁外逢，星槎上汉杳难从。定知欲报淮南诏，促召王褒入九重。
阙下口号呈柳仪曹::刘禹锡::彩仗神旗猎晓风，鸡人一唱鼓蓬蓬。铜壶漏水何时歇，如此相催即老翁。
监祠夕月坛书事::刘禹锡::西皥司分昼夜平，羲和停午太阴生。铿锵揖让秋光里，观者如云出凤城。
元和甲午岁诏书尽征江湘逐客余自武陵赴京宿于都亭有怀续来诸君子::刘禹锡::雷雨江山起卧龙，武陵樵客蹑仙踪。十年楚水枫林下，今夜初闻长乐钟。
元和十一年自朗州召至京戏赠看花诸君子::刘禹锡::紫陌红尘拂面来，无人不道看花回。玄都观里桃千树，尽是刘郎去后栽。
再游玄都观::刘禹锡::百亩庭中半是苔，桃花净尽菜花开。种桃道士归何处，前度刘郎今又来。
与歌者米嘉荣::刘禹锡::唱得凉州意外声，旧人唯数米嘉荣。近来时世轻先辈，好染髭须事后生。
望夫石::刘禹锡::终日望夫夫不归，化为孤石苦相思。望来已是几千载，只似当时初望时。
听旧宫中乐人穆氏唱歌::刘禹锡::曾随织女渡天河，记得云间第一歌。休唱贞元供奉曲，当时朝士已无多。
金陵五题 石头城::刘禹锡::山围故国周遭在，潮打空城寂寞回。淮水东边旧时月，夜深还过女墙来。
金陵五题 乌衣巷::刘禹锡::朱雀桥边野草花，乌衣巷口夕阳斜。旧时王谢堂前燕，飞入寻常百姓家。
金陵五题 台城::刘禹锡::台城六代竞豪华，结绮临春事最奢。万户千门成野草，只缘一曲后庭花。
金陵五题 生公讲堂::刘禹锡::生公说法鬼神听，身后空堂夜不扃。高坐寂寥尘漠漠，一方明月可中庭。
金陵五题 江令宅::刘禹锡::南朝词臣北朝客，归来唯见秦淮碧。池台竹树三亩余，至今人道江家宅。
韩信庙::刘禹锡::将略兵机命世雄，苍黄锺室叹良弓。遂令后代登坛者，每一寻思怕立功。
李贾二大夫谏拜命后寄杨八寿州::刘禹锡::谏省新登二直臣，万方惊喜捧丝纶。则知天子明如日，肯放淮南高卧人。
美温尚书镇定兴元以诗寄贺::刘禹锡::旌旗入境犬无声，戮尽鲸鲵汉水清。从此世人开耳目，始知名将出书生。
酬瑞州吴大夫夜泊湘川见寄一绝::刘禹锡::夜泊湘川逐客心，月明猿苦血沾襟。湘妃旧竹痕犹浅，从此因君染更深。
征还京师见旧番官冯叔达::刘禹锡::前者匆匆幞被行，十年憔悴到京城。南宫旧吏来相问，何处淹留白发生。
与歌者何戡::刘禹锡::二十余年别帝京，重闻天乐不胜情。旧人唯有何戡在，更与殷勤唱渭城。
与歌童田顺郎::刘禹锡::天下能歌御史娘，花前叶底奉君王。九重深处无人见，分付新声与顺郎。
燕尔馆破屏风所画至精人多叹赏题之::刘禹锡::画时应遇空亡日，卖处难逢识别人。唯有多情往来客，强将衫袖拂埃尘。
赏牡丹::刘禹锡::庭前芍药妖无格，池上芙蕖净少情。唯有牡丹真国色，花开时节动京城。
题欹器图::刘禹锡::秦国功成思税驾，晋臣名遂叹危机。无因上蔡牵黄犬，愿作丹徒一布衣。
伤桃源薛道士::刘禹锡::坛边松在鹤巢空，白鹿闲行旧径中。手植红桃千树发，满山无主任春风。
王思道碑堂下作::刘禹锡::苍苍宰树起寒烟，尚有威名海内传。四府旧闻多故吏，几人垂泪拜碑前。
伤愚溪三首 一::刘禹锡::溪水悠悠春自来，草堂无主燕飞回。隔帘惟见中庭草，一树山榴依旧开。
伤愚溪三首 二::刘禹锡::草圣数行留坏壁，木奴千树属邻家。唯见里门通德榜，残阳寂寞出樵车。
伤愚溪三首 三::刘禹锡::柳门竹巷依依在，野草青苔日日多。纵有邻人解吹笛，山阳旧侣更谁过。
伤循州浑尚书::刘禹锡::贵人沦落路人衰，碧海连天丹旐回。遥想长安此时节，朱门深巷百花开。
代靖安佳人怨二首 一::刘禹锡::宝马鸣珂踏晓尘，鱼文匕首犯车茵。适来行哭里门外，昨夜华堂歌舞人。
代靖安佳人怨二首 二::刘禹锡::秉烛朝天遂不回，路人弹指望高台。墙东便是伤心地，夜夜流萤飞去来。
碧涧寺见元九侍御和展上人诗有三生之句因以和::刘禹锡::廊下题诗满壁尘，塔前松树已皴鳞。古来唯有王文度，重见平生竺道人。
思黯南墅赏牡丹::刘禹锡::偶然相遇人间世，合在增城阿姥家。有此倾城好颜色，天教晚发赛诸花。
和浙西尚书闻常州杨给事制新楼因寄之作::刘禹锡::文昌星象尽东来，油幕朱门次第开。且上新楼看风月，会乘云雨一时回。
从梁宣明二帝碑堂下作::刘禹锡::玉马朝周从此辞，园陵寂寞对丰碑。千行宰树荆州道，暮雨萧萧闻子规。
赠李司空妓::刘禹锡::高髻云鬟宫样妆，春风一曲杜韦娘。司空见惯浑闲事，断尽苏州刺史肠。
和西川李尚书伤孔雀及薛涛之什::刘禹锡::玉儿已逐金镮葬，翠羽先随秋草萎。唯见芙蓉含晓露，数行红泪滴清池。
同乐天登栖灵寺塔::刘禹锡::步步相携不觉难，九层云外倚阑干。忽然笑语半天上，无限游人举眼看。
有所嗟二首 一::刘禹锡::庾令楼中初见时，武昌春柳似腰肢。相逢相笑尽如梦，为雨为云今不知。
有所嗟二首 二::刘禹锡::鄂渚蒙蒙烟雨微，女郎魂逐暮云归。只应长在汉阳渡，化作鸳鸯一只飞。
和裴相公傍水闲行::刘禹锡::为爱逍遥第一篇，时时闲步赏风烟。看花临水心无事，功业成来二十年。
杏园花下酬乐天见赠::刘禹锡::二十余年作逐臣，归来还见曲江春。游人莫笑白头醉，老醉花间有几人。
和乐天春词::刘禹锡::新妆面面下朱楼，深锁春光一院愁。行到中庭数花朵，蜻蜓飞上玉搔头。
和严给事闻唐昌观玉蘂花下有游仙二绝 一::刘禹锡::玉女来看玉蘂花，异香先引七香车。攀枝弄雪时回顾，惊怪人间日易斜。
和严给事闻唐昌观玉蘂花下有游仙二绝 二::刘禹锡::雪蘂琼丝满院春，衣轻步步不生尘。君平帘下徒相问，长伴吹箫别有人。
忆乐天::刘禹锡::寻常相见意殷勤，别后相思梦更频。每遇登临好风景，羡他天性少情人。
醉答乐天::刘禹锡::洛城洛城何日归，故人故人今转稀。莫嗟雪里暂时别，终拟云间相逐飞。
虎丘寺见元相公二年前题名怆然有咏::刘禹锡::浐水送君君不还，见君题字虎丘山。因知早贵兼才子，不得多时在世间。
寄赠小樊::刘禹锡::花面丫头十三四，春来绰约向人时。终须买取名春草，处处将行步步随。
吟乐天自问怆然有作::刘禹锡::亲友关心皆不见，风光满眼倍伤神。洛阳城里多池馆，几处花开有主人。
和令狐相公别牡丹::刘禹锡::平章宅里一栏花，临到开时不在家。莫道两京非远别，春明门外即天涯。
和令狐相公闻思帝乡有感::刘禹锡::当初造曲者为谁，说得思乡恋阙时。沧海西头旧丞相，停杯处分不须吹。
酬令狐相公见寄::刘禹锡::群玉山头住四年，每闻笙鹤看诸仙。何时得把浮丘袖，白日将升第九天。
令狐相公春思见寄::刘禹锡::一纸书封四句诗，芳晨对酒远相思。长吟尽日西南望，犹及残春花落时。
城内花园颇曾游玩令公居守亦有素期适春霜一夕委谢书实以荅令狐相公见谑::刘禹锡::楼下芳园最占春，年年结侣采花频。繁霜一夜相撩治，不似佳人似老人。
奉和裴晋公凉风亭睡觉::刘禹锡::骊龙睡后珠元在，仙鹤行时步又轻。方寸莹然无一事，水声来似玉琴声。
荅裴令公雪中讶白二十二与诸公不相访之什::刘禹锡::玉树琼楼满眼新，的知开合待诸宾。迟迟未去非无意，拟作梁园坐右人。
吴方之见示听江西故吏朱幼恭歌三篇颇有怀故林之想吟讽不足因而和之::刘禹锡::侯家故吏歌声发，逸处能高怨处低。今岁洛中无雨雪，眼前风景是江西。
酬思黯代书见戏::刘禹锡::官冷如浆病满身，凌寒不易过天津。少年留取多情兴，请待花时作主人。
荅张侍御贾喜再登科后自洛赴上都赠别::刘禹锡::又被时人写姓名，春风引路入京城。知君忆得前身事，分付莺花与后生。
赴连州途经洛阳诸公置酒相送张员外贾以诗见赠率尔酬之::刘禹锡::谪在三湘最远州，边鸿不到水南流。如今暂寄樽前笑，明日辞君步步愁。
赠元九侍御文石枕以诗奖之::刘禹锡::文章似锦气如虹，宜荐华簪绿殿中。纵使凉飙生旦夕，犹堪拂拭愈头风。
酬元九院长自江陵见寄::刘禹锡::无事寻花至仙境，等闲栽树比封君。金门通籍真多士，黄纸除书每日闻。
酬杨侍郎凭见寄::刘禹锡::翔鸾阙底谢皇恩，缨上沧浪旧水痕。疏傅挥金忽相忆，远擎长句与招魂。
酬马大夫登洭口戍见寄::刘禹锡::新辞将印拂朝缨，临水登山四体轻。犹念天涯未归客，瘴云深处守孤城。
荅杨八敬之绝句::刘禹锡::饱霜孤竹声偏切，带火焦桐韵本悲。今日知音一留听，是君心事不平时。
重寄表臣二首 一::刘禹锡::对酒临流奈别何，君今已醉我蹉跎。分明记取星星鬓，他日相逢应更多。
重寄表臣二首 二::刘禹锡::世间人事有何穷，过后思量尽是空。早晚同归洛阳陌，卜邻须近祝鸡翁。
重寄绝句::刘禹锡::淮西既是平安地，鸦路今无羽檄飞。闻道唐州最清静，战场耕尽野花稀。
酬杨八副使将赴湖南途中见寄一绝::刘禹锡::知逐征南冠楚材，远劳书信到阳台。明朝若上君山上，一道巴江自此来。
遥和韩睦州元相公二君子::刘禹锡::玉人紫绶相辉映，却要霜须一两茎。其奈无成空老去，每临明镜若为情。
吴兴敬郎中见惠斑竹杖兼示一绝聊以谢之::刘禹锡::一茎炯炯琅玕色，数节重重玳瑁文。挂到高山未登处，青云路上愿逢君。
奉和裴令公夜宴::刘禹锡::天下苍生望不休，东山虽有但时游。从来海上仙桃树，肯逐人间风露秋。
秋夜安国观闻笙::刘禹锡::织女分明银汉秋，桂枝梧叶共飕飗。月露满庭人寂寂，霓裳一曲在高楼。
酬仆射牛相公晋国池上别后至甘棠馆忽梦同游因成口号见寄::刘禹锡::已嗟池上别魂惊，忽报梦中携手行。此夜独归还乞梦，老人无睡到天明。
裴侍郎大尹雪中遗酒一壶兼示眼疾平一绝有闲行把酒之句斐然仰酬::刘禹锡::卷尽轻云月更明，金箆不用且闲行。若倾家酿招来客，何必池塘春草生。
和滑州李尚书上巳忆江南禊事::刘禹锡::白马津头春日迟，沙州归雁拂旌旗。柳营唯有军中戏，不似江南三月时。
酬柳柳州家鸡之赠::刘禹锡::日日临池弄小雏，还思写论付官奴。柳家新样元和脚，且尽畺芽敛手徒。
荅前篇::刘禹锡::小儿弄笔不能嗔，涴壁书窗且当勤。闻彼梦熊犹未兆，女中谁是卫夫人。
荅后篇::刘禹锡::昔日慵工记姓名，远劳辛苦写西京。近来渐有临池兴，为报元常欲抗行。
重荅柳柳州::刘禹锡::弱冠同怀长者忧，临岐回想尽悠悠。耦耕若便遗身老，黄发相看万事休。
登清晖楼::刘禹锡::浔阳江色潮添满，彭蠡秋声雁送来。南望庐山千万仞，共夸新出栋梁材。
赴和州于武昌县再遇毛仙翁十八兄因成一绝::刘禹锡::武昌山下蜀江东，重向仙舟见葛洪。又得案前亲礼拜，大罗天诀玉函封。
寄毘陵杨给事三首 一::刘禹锡::挥毫起制来东省，蹑足修名谒外台。好著櫜鞬莫惆怅，出文入武是全才。
寄毘陵杨给事三首 二::刘禹锡::曾主鱼书轻刺史，今朝自请左鱼来。青云直上无多地，却要斜飞取势回。
寄毘陵杨给事三首 三::刘禹锡::东城南陌昔同游，坐上无人第二流。屈指如今已零落，且须欢喜作邻州。
陪崔大尚书及诸阁老宴杏园::刘禹锡::更将何面上春台，白事无成老又催。唯有落花无俗态，不嫌憔悴满头来。
曹刚::刘禹锡::大弦嘈囋小弦清，喷雪含风意思生。一听曹刚弹薄媚，人生不合出京城。
寄湖州韩中丞::刘禹锡::老郎日日忧苍鬓，远守年年厌白蘋。终日相思不相见，长频相见是何人。
杨柳枝::刘禹锡::杨子江头烟景迷，隋家宫树拂金堤。嵯峨犹有当时色，半蘸波中水鸟栖。
田顺郎歌::刘禹锡::清歌不是世间音，玉殿尝闻称主心。唯有顺郎全学得，一声飞出九重深。
夜闻商人船中筝::刘禹锡::大艑高帆一百尺，新声促柱十三弦。扬州市里商人女，来占江西明月天。
闻道士弹思归引::刘禹锡::仙公一奏思归引，逐客初闻自泫然。莫怪殷勤悲此曲，越声长苦已三年。
喜康将军见访::刘禹锡::谪君愁寂似幽栖，百草当门茅舍低。夜猎将军忽相访，鹧鸪惊起绕篱啼。
赠刘景擢第::刘禹锡::湘中才子是刘郎，望在长沙住桂阳。昨日鸿都新上第，五陵年少让清光。
赴连山途次德宗山陵寄张员外::刘禹锡::常时并冕奉天颜，委佩低簪彩仗间。今日独来张乐地，万重云水望桥山。
尝茶::刘禹锡::生拍芳丛鹰觜芽，老郎封寄谪仙家。今宵更有湘江月，照出菲菲满碗花。
梁国祠::刘禹锡::梁国三郎威德尊，女巫箫鼓走乡村。万家长见空山上，雨气苍茫生庙门。
望洞庭::刘禹锡::湖光秋月两相和，潭面无风镜未磨。遥望洞庭山水翠，白银盘里一青螺。
杨柳枝::刘禹锡::春江一曲柳千条，二十年前旧板桥。曾与美人桥上别，恨无消息到今朝。
楼上::刘禹锡::江上楼高二十梯，梯梯登遍与云齐。人从别浦经年去，天向平芜尽处低。
洛滨病卧户部李侍郎见惠药物谑以文星之句斐然仰谢::刘禹锡::隐几支颐对落晖，故人书信到柴扉。周南留滞商山老，星象如今属少微。
故洛城古墙::刘禹锡::粉落椒飞知几春，风吹雨洒旋成尘。莫言一片危基在，犹过无穷来往人。
和裴司空答张秘书赠马诗::张贾::阁下从容旧客卿，寄来骏马赏高情。任追烟景骑仍醉，知有文章倚便成。步步自怜春日影，萧萧犹起朔风声。须知上宰吹嘘意，送入天门上路行。
吴兴三绝::张文规::蘋洲须觉池沼俗，苎布直胜罗纨轻。清风楼下草初出，明月峡中茶始生。吴兴三绝不可舍，劝子强为吴会行。
湖州贡焙新茶::张文规::凤辇寻春半醉回，仙娥进水御帘开。牡丹花笑金钿动，传奏吴兴紫笋来。
秋夜曲::张仲素::丁丁漏水夜何长，漫漫轻云露月光。秋逼暗虫通夕响，征衣未寄莫飞霜。
秋思赠远::张仲素::博山沉燎绝余香，兰烬金檠怨夜长。为问青青河畔草，几回经雨复经霜。
塞上曲::张仲素::卷斾生风喜气新，早持龙节静边尘。汉家天子图麟阁，身是当今第一人。
塞下曲五首 一::张仲素::三戍渔阳再渡辽，骍弓在臂剑横腰。匈奴似若知名姓，休傍阴山更射雕。
塞下曲五首 二::张仲素::猎马千行雁几双，燕然山下碧油幢。传声漠北单于破，火照旌旗夜受降。
塞下曲五首 三::张仲素::朔雪飘飘开雁门，平沙历乱卷蓬根。功名耻计擒生数，直斩楼兰报国恩。
塞下曲五首 四::张仲素::陇水潺湲陇树秋，征人到此泪双流。乡关万里无因见，西戍河源早晚休。
塞下曲五首 五::张仲素::阴碛茫茫塞草肥，桔槔烽上暮云飞。交河北望天连海，苏武曾将汉节归。
秋思二首 一::张仲素::碧窗斜日蔼深晖，愁听寒螀泪湿衣。梦里分明见关塞，不知何路向金微。
秋思二首 二::张仲素::秋天一夜静无云，断续鸿声到晓闻。欲寄征衣问消息，居延城外又移军。
汉苑行二首::张仲素::回雁高飞太液池，新花低发上林枝。年光到处皆堪赏，春色人间总不知。
汉苑行二首 二::张仲素::春风淡荡景悠悠，莺啭高枝燕入楼。千步回廊闻凤吹，珠帘处处上银钩。
天马辞二首 一::张仲素::天马初从渥水来，郊歌曾唱得龙媒。不知玉塞沙中路，苜蓿残花几处开。
燕子楼诗三首 一::张仲素::楼上残灯伴晓霜，独眠人起合欢床。相思一夜情多少，地角天涯不是长。
燕子楼诗三首 二::张仲素::北邙松柏锁愁烟，燕子楼人思悄然。自埋剑履歌尘散，红袖香消已十年。
燕子楼诗三首 三::张仲素::适看鸿雁岳阳回，又睹玄禽逼社来。瑶瑟玉箫无意绪，任从蛛网任从灰。
句::张汇::应念路傍憔悴翼，昔年乔木幸同迁。
赠毛仙翁::李程::茫茫尘累愧腥膻，强把蜉蝣望列仙。闲指紫霄峰下路，却归白鹿洞中天。吹箫凤去经何代，茹玉方传得几年。他日更来人世看，又应东海变桑田。
题都城南庄::崔护::去年今日此门中，人面桃花相映红。人面不知何处在，桃花依旧笑春风。
晚鸡::崔护::黯黯严城罢鼓鼙，数声相续出寒栖。不嫌惊破纱窗梦，却恐为奴半夜啼。
赠药山高僧惟俨二首 一::李翱::练得身形似鹤形，千株松下两函经。我来问道无余说，云在青霄水在瓶。
赠药山高僧惟俨二首 二::李翱::选得幽居惬野情，终年无送亦无迎。有时直上孤峰顶，月下披云啸一声。
赠毛仙翁::李翱::紫霄仙客下三山，因救生灵到世间。龟鹤计年承甲子，冰霜为质驻童颜。韬藏休咎传真箓，变化荣枯试小还。从此便教尘骨贵，九霄云路愿追攀。
奉酬刘言史宴光风亭::李翱::闰余春早景沈沈，禊饮风亭恣赏心。红袖青娥留永夕，汉阴宁肯羡山阴。
催妆::卢储::昔年将去玉京游，第一仙人许状头。今日幸为秦晋会，早教鸾凤下妆楼。
采莲子二首 一::皇甫松::菡萏香连十顷陂，小姑贪戏采莲迟。晚来弄水船头湿，更脱红裙裹鸭儿。
采莲子二首 二::皇甫松::船动湖光滟滟秋，贪看年少信船流。无端隔水抛莲子，遥被人知半日羞。
杨柳枝词二首 一::皇甫松::烂漫春归水国时。吴王宫殿柳丝垂，黄莺长叫空闺畔。西子无因更得知。
杨柳枝词二首 二::皇甫松::春入行宫映翠微，玄宗侍女舞烟丝。如今柳向空城绿，玉笛何人更把吹。
浪淘沙二首 一::皇甫松::滩头细草接疏林，浪恶罾船半欲沈。宿鹭眠洲非旧浦，去年沙觜是江心。
浪淘沙二首 二::皇甫松::蛮歌豆蔻北人愁，松雨蒲风野艇秋。浪起䴔䴖眠不得，寒沙细细入江流。
贞元旱岁::马异::赤地炎都寸草无，百川水沸煮虫鱼。定应燋烂无人救，泪落三篇古尚书。
同恭夏日题寻真观李宽中秀才书院::吕温::闭院开轩笑语阑，江山并入一壶宽。微风但觉杉香满，烈日方知竹气寒。披卷最宜生白室，吟诗好就步虚坛。愿君此地攻文字，如炼仙家九转丹。
吐蕃别馆卧病寄朝中诸友::吕温::星汉纵横车马喧，风摇玉佩烛花繁。岂知羸卧穷荒外，日满深山犹闭门。
吐蕃别馆中和日寄朝中僚旧::吕温::清时令节千官会，绝域穷山一病夫。遥想满堂欢笑处，几人缘我向西隅。
看浑中丞山桃花初有他客不通晚方得入因有戏赠::吕温::朝来驻马香街里，风度遥闻语笑声。无事闭门教日晚，山桃落尽不胜情。
道州将赴衡州酬别江华毛令::吕温::布帛精麄任土宜，疲人识信每先期。明朝别后无他嘱，虽是蒲鞭也莫施。
道州夏日早访荀参军林园敬酬见赠::吕温::高眠日出始开门，竹径旁通到后园。陶亮横琴空有意，任棠置水竟无言。松窗宿翠含风薄，槿援朝花带露繁。山郡本来车马少，更容相访莫辞喧。
道州敬酬何处士怀郡楼月夜之作::吕温::清质悠悠素彩融，长川迥陆合为空。佳人甚近山城闭，夏夜相望水镜中。
道州敬酬何处士书情见赠::吕温::意气曾倾四国豪，偶来幽寺息尘劳。严陵钓处江初满，梁甫吟时月正高。新识几人知杞梓，故园何岁长蓬蒿。期君自致青云上，不用伤心叹二毛。
戏赠灵澈上人::吕温::僧家亦有芳春兴，自是禅心无滞境。君看池水湛然时，何曾不受花枝影。
二月一日是贞元旧节有感绝句寄黔南窦三洛阳卢七::吕温::同事先皇立玉墀，中和旧节又支离。今朝各自看花处，万里遥知掩泪时。
初发道州荅崔三连州题海阳亭见寄绝句::吕温::吏中习隐好跻攀，不扰疲人便自闲。闻说殷勤海阳事，令人转忆舜祠山。
荅段秀才::吕温::尽日看花君不来，江城半夜与君开。楼中共指南园火，红烬随花落碧苔。
宗礼欲往桂州苦雨因以戏赠::吕温::农人辛苦绿苗齐，正爱梅天水满堤。知汝使车行意速，但令骢马著鄣泥。
道州奉寄襄阳裴相公::吕温::悠悠世路自浮沈，岂问仁贤待物心。最忆过时留宴处，艳歌催酒后亭深。
经河源军汉邨作::吕温::行行忽到旧河源，城外千家作汉村。樵采为侵征虏墓，耕耘犹就破羌屯。金汤天险长全设，伏腊华风亦暗存。暂驻单车空下泪，有心无力复何言。
题河州赤岸桥::吕温::左南桥上见河州，遗老相依赤岸头。匝塞歌钟受恩者，谁怜被发哭东流。
题阳人城::吕温::忠驱义感即风雷，谁道南方乏武才。天下起兵诛董卓，长沙子弟最先来。
晋王龙骧墓::吕温::虎旗龙舰顺长风，坐引全吴入掌中。孙皓小儿何足取，便令千载笑争功。
题石勒城二首 一::吕温::长驱到处积人头，大斾连营压上游。建业乌栖何足问，慨然归去王中州。
题石勒城二首 二::吕温::天生杰异固难驯，应变摧枯若有神。夷甫自能疑倚啸，忍将虚诞误时人。
刘郎浦口号::吕温::吴蜀成婚此水浔，明珠步障幄黄金。谁将一女轻天下，欲换刘郎鼎峙心。
自江华之衡阳途中作::吕温::孤棹迟迟怅有违，沿湘数日逗晴晖。人生随分为忧喜，回雁峰南是北归。
临洮送袁七书记归朝::吕温::忆年十五在江湄，闻说平凉且半疑。岂料殷勤洮水上，却将家信托袁师。
江陵酒中留别坐客::吕温::寻常纵恣倚青春，不契心期便不亲。今日烟波九疑去，相逢尽是眼中人。
道州酬送何山人之容州::吕温::匣有青萍筒有书，何门不可曳长裾。应须定取真知者，遣对明君说子虚。
道州送戴简处士往贺州谒杨侍郎::吕温::羸马孤童鸟道微，三千客散独南归。山公念旧偏知我，今日因君泪满衣。
道州春游欧阳家林亭::吕温::道州城北欧阳家，去郭一里占烟霞。主人虽朴甚有思，解留满地红桃花。桃花成泥不须扫，明朝更访桃源老。政成兴足告即归，门前便是家山道。
衡州早春偶游黄溪口号::吕温::偶寻皇溪日欲没，早梅未尽山樱发。无事江城闭此身，不得坐待花间月。
衡州夜后把火看花留客::吕温::红芳暗落碧池头，把火遥看且少留。半夜忽然风更起，明朝不复上南楼。
夜后把火看花南园招李十一兵曹不至呈座上诸公::吕温::夭桃红烛正相鲜，傲吏闲斋困独眠。应是梦中飞作蝶，悠扬只在此花前。
回风有怀::吕温::银宫翠岛烟霏霏，珠树玲珑朝日晖。神仙望见不得到，却逐回风何处归。
镜中叹白发::吕温::年过潘岳才三岁，还见星星两鬓中。纵使他时能早达，定知不作黑头公。
友人邀听歌有感::吕温::文章抛尽爱功名，三十无成白发生。辜负壮心羞欲死，劳君贵买断肠声。
贞元十四年旱甚见权门移芍药花::吕温::绿原青垅渐成尘，汲井开园日日新。四月带花移芍药，不知忧国是何人。
冬夜即事::吕温::百忧攒心起复卧，夜长耿耿不可过。风吹雪片似花落，月照冰文如镜破。
道州郡斋卧疾寄东馆诸贤::吕温::东池送客醉年华，闻道风流胜习家。独卧郡斋寥落意，隔帘微雨湿梨花。
读小弟诗有感因口号以示之::吕温::忆吾未冠赏年华，二十年间在咄嗟。今来羡汝看花岁，似汝追思昨日花。
读句践传::吕温::丈夫可杀不可羞，如何送我海西头。更生更聚终须报，二十年间死即休。
覆巢行::孟郊::荒城古木枝多枯，飞禽嗷嗷朝哺雏。枝倾巢覆雏坠地，乌鸢下啄更相呼。阳和发生均孕育，鸟兽有情知不足。枝危巢小风雨多，未容长成已先覆。灵枝珍木满上林，凤巢阿阁重且深。尔今所托非本地，乌鸢何得同尔心。
出门行 一::孟郊::长河悠悠去无极，百龄同此可叹息。秋风白露霑人衣，壮心凋落夺颜色。少年出门将诉谁，川无梁兮路无岐。一闻陌上苦寒奏，使我伫立惊且悲。君今得意厌粱肉，岂复念我贫贱时。
出门行 二::孟郊::海风萧萧天雨霜，穷愁独坐夜何长。驱车旧忆太行险，始知游子悲故乡。美人相思隔天阙，长望云端不可越。手持琅玕欲有赠，爱而不见心断绝。南山峩峩白石烂，碧海之波浩漫漫。参辰出没不相待，我欲横天无羽翰。
巫山曲::孟郊::巴江上峡重复重，阳台碧峭十二峰。荆王猎时逢暮雨，夜卧高丘梦神女。轻红流烟湿艳姿，行云飞去明星稀。目极魂断望不见，猿啼三声泪滴衣。
临池曲::孟郊::池中春蒲叶如带，紫菱成角莲子大。罗裙蝉鬓倚迎风，双双伯劳飞向东。
有所思::孟郊::桔槔烽火昼不灭，客路迢迢信难越。古镇刀攒万片霜，寒江浪起千堆雪。此时西去定如何，空使南心远凄切。
南浦篇::孟郊::南浦桃花亚水红，水边柳絮由春风。鸟鸣喈喈烟蒙蒙，自从远送对悲翁。此翁已与少年别，唯忆深山深谷中。
伤时::孟郊::常闻贫贱士之常，嗟尔富者莫相笑。男儿得路即荣名，邂逅失途成不调。古人结交而重义，今人结交而重利。劝人一种种桃李，种亦直须遍天地。一生不爱嘱人事，嘱即直须为生死。我亦不羡季伦富，我亦不笑原宪贫。有财有势即相识，无财无势同路人。因知世事皆如此，却向东溪卧白云。
夷门雪赠主人::孟郊::夷门贫士空吟雪，夷门豪士皆饮酒。酒声欢闲入雪销，雪声激切悲枯朽。悲欢不同归去来，万里春风动江柳。
伤春::孟郊::两河春草海水清，十年征战城郭腥。乱兵杀儿将女去，二月三月花冥冥。千里无人旋风起，莺啼燕语荒城里。春色不拣墓傍株，红颜皓色逐春去。春去春来那得知，今人看花古人墓，令人惆怅山头路。
登科后::孟郊::昔日龌龊不足夸，今朝放荡思无涯。春风得意马蹄疾，一日看尽长安花。
济源寒食 一::孟郊::风巢袅袅春鸦鸦，无子老人仰面嗟。柳弓苇箭覰不见，高红远绿劳相遮。
济源寒食 二::孟郊::女婵童子黄短短，耳中闻人惜春晚。逃蜂匿蝶踏地来，抛却斋糜一瓷椀。
济源寒食 三::孟郊::一日踏春一百回，朝朝没脚走芳埃。饥童饿马埽花喂，向晚饮溪三两杯。
济源寒食 四::孟郊::莓苔井上空相忆，辘轳索断无消息。酒人皆倚春发绿，病叟独藏秋发白。
济源寒食 五::孟郊::长安落花飞上天，南风引至三殿前。可怜春物亦朝谒，唯我孤吟渭水边。
济源寒食 六::孟郊::枋口花间掣手归，嵩阳为我留红晖。可怜踯躅千万尺，柱地柱天疑欲飞。
济源寒食 七::孟郊::蜜蜂为主各磨牙，咬尽村中万木花。君家瓮瓮今应满，五色冬笼甚可夸。
洛桥晚望::孟郊::天津桥下冰初结，洛阳陌上人行绝。榆柳萧疏楼阁闲，月明直见嵩山雪。
往河阳宿峡陵寄李侍御::孟郊::莫天寒风悲屑屑，啼鸟遶树泉水噎。行路解鞍投古陵，苍苍隔山见微月。鸮鸣犬吠霜烟昏，开囊拂巾对盘飧。人生穷达感知己，明日投君申片言。
城西陂泛舟::杜甫::青蛾皓齿在楼船，横笛短箫悲远天。春风自信牙樯动，迟日徐看锦缆牵。鱼吹细浪摇歌扇，燕蹴飞花落舞筵。不有小舟能蘯桨，百壶那送酒如泉。
赠田九判官::杜甫::崆峒使节上青霄，河陇降王款圣朝。宛马总肥春苜蓿，将军只数汉嫖姚。陈留阮瑀谁争长，京兆田郎早见招。麾下赖君才并入，独能无意向渔樵。
赠献纳使起居田舍人::杜甫::献纳司存雨露边，地分清切任才贤。舍人退食收封事，宫女开函近御筵。晓漏追飞青琐闼，晴窗点检白云篇。扬雄更有河东赋，唯待吹嘘送上天。
九日蓝田崔氏庄::杜甫::老去悲秋强自宽，兴来今日尽君欢。羞将短发还吹帽，笑倩旁人为正冠。蓝水远从千涧落，玉山高并两峰寒。明年此会知谁健，醉把茱萸子细看。
崔氏东山草堂::杜甫::爱汝玉山草堂静，高秋爽气相鲜新。有时自发钟磬响，落日更见渔樵人。盘剥白鸦谷口栗，饭煮青泥坊底芹。何为西庄王给事，柴门空闭鏁松筠。
腊日::杜甫::腊日常年暖尚遥，今年腊日冻全消。侵陵雪色还萱草，漏泄春光有柳条。纵酒欲谋良夜醉，还家初散紫宸朝。口脂面药随恩泽，翠管银罂下九霄。
紫宸殿退朝口号::杜甫::户外昭容紫袖垂，双瞻御座引朝仪。香飘合殿春风转，花覆千官淑景移。昼漏希闻高阁报，天颜有喜近臣知。宫中每出归东省，会送夔龙集凤池。
曲江二首 一::杜甫::一片花飞减却春，风飘万点正愁人。且看欲尽花经眼，莫厌伤多酒入唇。江上小堂巢翡翠，花边高冢卧麒麟。细推物理须行乐，何用浮名绊此身。
曲江二首 二::杜甫::朝回日日典春衣，每日江头尽醉归。酒债寻常行处有，人生七十古来稀。穿花蛱蝶深深见，点水蜻蜓款款飞。传语风光共流转，暂时相赏莫相违。
曲江对酒::杜甫::苑外江头坐不归，水精春殿转霏微。桃花细逐杨花落，黄鸟时兼白鸟飞。纵饮久判人共弃，懒朝真与世相违。吏情更觉沧洲远，老大悲伤未拂衣。
曲江对雨::杜甫::城上春云覆苑墙，江亭晚色静年芳。林花著雨燕脂落，水荇牵风翠带长。龙武新军深驻辇，芙蓉别殿谩焚香。何时诏此金钱会，暂醉佳人锦瑟旁。
奉和贾至舍人早朝大明宫::杜甫::五夜漏声催晓箭，九重春色醉仙桃。旌旗日暖龙蛇动，宫殿风微燕雀高。朝罢香烟携满袖，诗成珠玉在挥毫。欲知世掌丝纶美，池上于今有凤毛。
题省中院壁::杜甫::掖垣竹埤梧十寻，洞门对霤常阴阴。落花游丝白日静，鸣鸠乳燕青春深。腐儒衰晚谬通籍，退食迟回违寸心。衮职曾无一字补，许身愧比双南金。
送郑十八虔贬台州司户伤其临老陷贼之故阙为面别情见于诗::杜甫::郑公樗散鬓成丝，酒后常称老画师。万里伤心严谴日，百年垂死中兴时。苍惶已就长途往，邂逅无端出饯迟。便与先生应永诀，九重泉路尽交期。
因许八奉寄江宁旻上人::杜甫::不见旻公三十年，对书寄与泪潺湲。旧来好事今能否，老去新诗谁与传。棋局动随寻涧竹，袈裟忆上泛湖船。闻君话我为官在，头白昏昏只醉眠。
题郑县亭子::杜甫::郑县亭子涧之滨，户牖凭高发兴新。云断岳莲临大路，天晴宫柳暗长春。巢边野雀群欺燕，花底山蜂远趁人。更欲题诗满青竹，晚来幽独恐伤神。
早秋苦热堆案相仍::杜甫::七月六日苦炎热，对食暂餐还不能。每愁夜中自足蝎，况乃秋后转多蝇。束带发狂欲大叫，簿书何急来相仍。南望青松架短壑，安得赤脚蹋层冰。
望岳::杜甫::西岳崚嶒竦处尊，诸峰罗立如儿孙。安得仙人九节杖，拄到玉女洗头盆。车箱入谷无归路，箭栝通天有一门。稍待西风凉冷后，高寻白帝问真源。
至日遣兴奉寄北省旧阁老两院故人二首 一::杜甫::去岁兹辰捧御床，五更三点入鹓行。欲知趋走伤心地，正想氛氲满眼香。无路从容陪语笑，有时颠倒着衣裳。何人错忆穷愁日，愁日愁随一线长。
至日遣兴奉寄北省旧阁老两院故人二首 二::杜甫::忆昨逍遥供奉班，去年今日侍龙颜。麒麟不动炉烟上，孔雀徐开扇影还。玉几由来天北极，朱衣只在殿中间。孤城此日堪肠断，愁对寒云雪满山。
蜀相::杜甫::丞相祠堂何处寻，锦官城外柏森森。映堦碧草自春色，隔叶黄鹂空好音。三顾频烦天下计，两朝开济老臣心。出师未捷身先死，长使英雄泪满襟。
有客::杜甫::幽栖地僻经过少，老病人扶再拜难。岂有文章惊海内，漫劳车马驻江干。竟日淹留佳客坐，百年麤粝腐儒餐。不嫌野外无供给，乘兴还来看药栏。
堂成::杜甫::背郭堂成荫白茅，缘江路熟俯青郊。桤林碍日吟风叶，笼竹和烟滴露梢。暂止飞乌将数子，频来语燕定新巢。旁人错比扬雄宅，懒惰无心作解嘲。
进艇::杜甫::南京久客耕南亩，北望伤神坐北窗。昼引老妻乘小艇，晴看稚子浴清江。俱飞蛱蝶元相逐，并蒂芙蓉本自双。茗饮蔗浆携所有，瓷罂无谢玉为缸。
所思::杜甫::苦忆荆州醉司马，谪官樽俎定常开。九江日落醒何处，一柱观头眠几回。可怜怀抱向人尽，欲问平安无使来。故凭锦水将双泪，好过瞿塘滟滪堆。
江村::杜甫::清江一曲抱村流，长夏江村事事幽。自去自来堂上燕，相亲相近水中鸥。老妻画纸为碁局，稚子敲针作钓钩。多病所须唯药物，微躯此外更何求。
野老::杜甫::野老篱前江岸回，柴门不正逐江开。渔人网集澄潭下，贾客船随返照来。长路关心悲剑阁，片云何意傍琴台。王师未报收东郡，城阙秋生画角哀。
南邻::杜甫::锦里先生乌角巾，园收芋粟不全贫。惯看宾客儿童喜，得食阶除鸟雀驯。秋水才深四五尺，野航恰受两三人。白沙翠竹江村暮，相对柴门月色新。
恨别::杜甫::洛城一别四千里，胡骑长驱五六年。草木变衰行剑外，兵戈阻绝老江边。思家步月清宵立，忆弟看云白日眠。闻道河阳近乘胜，司徒急为破幽燕。
和裴迪登蜀州东亭送客逢早梅相忆见寄::杜甫::东阁官梅动诗兴，还如何逊在扬州。此时对雪遥相忆，送客逢春可自由。幸不折来伤岁暮，若为看去乱乡愁。江边一树垂垂发，朝夕催人自白头。
暮登四安寺钟楼寄裴十::杜甫::暮倚高楼对雪峰，僧来不语自鸣钟。孤城返照红将敛，近市浮烟翠且重。多病独愁常閴寂，故人相见未从容。知君苦思缘诗瘦，大向交游万事慵。
客至::杜甫::舍南舍北皆春水，但见群鸥日日来。花径不曾缘客扫，蓬门今始为君开。盘餐市远无兼味，樽酒家贫只旧醅。肯与邻翁相对饮，隔篱呼取尽余杯。
春水生二绝 二::杜甫::一夜水高二尺强，数日不可更禁当。南市津头有船卖，无钱即买系篱旁。
江上值水如海势聊短述::杜甫::为人性僻耽佳句，语不惊人死不休。老去诗篇浑漫兴，春来花鸟莫深愁。新添水槛供垂钓，故著浮槎替入舟。焉得思如陶谢手，令渠述作与同游。
寄杜位::杜甫::近闻宽法离新州，想见怀归尚百忧。逐客虽皆万里去，悲君已是十年流。干戈况复尘随眼，鬓发还应雪满头。
送韩十四江东觐省::杜甫::兵戈不见老莱衣，叹息人间万事非。我已无家寻弟妹，君今何处访庭闱。黄牛峡静滩声转，白马江寒树影稀。此别应须各努力，故乡犹恐未同归。
王十七侍御抡许携酒至草堂奉寄此诗便请邀高三十五使君同到::杜甫::老夫卧稳朝慵起，白屋寒多暖始开。江鹳巧当幽径浴，邻鸡还过短墙来。绣衣屡许携家酝，皂盖能忘折野梅。戏假霜威促山简，须成一醉习池回。
陪李七司马皂江上观造竹桥即日成往来之人免冬寒入水聊题短作简李公二首 一::杜甫::伐竹为桥结构同，褰裳不涉往来通。天寒白鹤归华表，日落青龙见水中。顾我老非题柱客，知君才是济川功。合欢却笑千年事，驱石何时到海东。
李司马桥了承高使君自成都回::杜甫::向来江上手纷纷，三日成功事出群。已传童子骑青竹，总拟桥东待使君。
少年行二首 一::杜甫::莫笑田家老瓦盆，自从盛酒长儿孙。倾银注瓦惊人眼，共醉终同卧竹根。
少年行二首 二::杜甫::巢燕养雏浑去尽，江花结子已无多。黄衫年少来宜数，不见堂前东逝波。
野人送朱樱::杜甫::西蜀樱桃也自红，野人相赠满筠笼。数回细写愁仍破，万颗匀圆讶许同。忆昨赐霑门下省，退朝擎出大明宫。金盘玉箸无消息，此日尝新任转蓬。
赠花卿::杜甫::锦城丝管日纷纷，半入江风半入云。此曲秪应天上有，人间能得几回闻。
少年行::杜甫::马上谁家薄媚郎，临堦下马坐人床。不通姓字麤豪甚，指点银瓶索酒尝。
萧八明府堤处觅桃栽::杜甫::奉乞桃栽一百根，春前为送浣花村。河阳县里虽无数，濯锦江边未满园。
从韦二明府续处觅绵竹::杜甫::华轩蔼蔼他年到，绵竹亭亭出县高。江上舍前无此物，幸分苍翠拂波涛。
凭何十一少府邕觅桤木栽::杜甫::草堂堑西无树林，非子谁复见幽心。饱闻桤木三年大，与致溪边十亩阴。
凭韦少府班觅松树子::杜甫::落落出群非榉柳，青青不朽岂杨梅。欲存老盖千年意，为觅霜根数寸栽。
又于韦处乞大邑瓷碗::杜甫::大邑烧瓷轻且坚，扣如哀玉锦城传。君家白碗胜霜雪，急送茅斋也可怜。
诣徐卿觅果栽::杜甫::草堂少花今欲栽，不问绿李与黄梅。石笋街中却归去，果园坊里为求来。
重赠郑炼::杜甫::郑子将行罢使臣，囊无一物献尊亲。江山路远羇离日，裘马谁为感激人。
严中丞枉驾见过::杜甫::元戎小队出郊坰，问柳寻花到野亭。川合东西瞻使节，地分南北任流萍。扁舟不独如张翰，白帽还应似管宁。寂寞江天云雾里，何人道有少微星。
绝句漫兴九首 一::杜甫::眼见客愁愁不醒，无赖春色到江亭。即遣花开深造次，便觉莺语太丁宁。
绝句漫兴九首 二::杜甫::手种桃李非无主，野老墙低还似家。恰似春风相欺得，夜来吹折数枝花。
绝句漫兴九首 三::杜甫::熟知茅斋绝低小，江上燕子故来频。衔泥点污琴书内，更接飞虫打着人。
绝句漫兴九首 四::杜甫::二月已破三月来，渐老逢春能几回。莫思身外无穷事，且尽生前有限杯。
绝句漫兴九首 五::杜甫::肠断春江欲尽头，杖藜徐步立芳洲。颠狂柳絮随风去，轻薄桃花逐水流。
绝句漫兴九首 六::杜甫::懒慢无堪不出村，呼儿日在掩柴门。苍苔浊酒林中静，碧水春风野外昏。
绝句漫兴九首 七::杜甫::糁径杨花铺白毡，点溪荷叶叠青钱。笋根稚子无人见，沙上凫雏傍母眠。
绝句漫兴九首 八::杜甫::舍西柔桑叶可拈，江畔细麦复纤纤。人生几何春已夏，不放香醪如蜜甜。
绝句漫兴九首 九::杜甫::隔户杨柳弱袅袅，恰似十五女儿腰。谁谓朝来不作意，狂风挽断最长条。
江畔独步寻花七绝句 一::杜甫::江上被花恼不彻，无处告诉只颠狂。走觅南邻爱酒伴，经旬出饮独空床。
江畔独步寻花七绝句 二::杜甫::稠花乱蘂畏江滨，行步欹危实怕春。诗酒尚堪驱使在，未须料理白头人。
江畔独步寻花七绝句 三::杜甫::江深竹静两三家，多事红花映白花。报答春光知有处，应须美酒送生涯。
江畔独步寻花七绝句 四::杜甫::东望少城花满烟，百花高楼更可怜。谁能载酒开金盏，唤取佳人舞绣筵。
江畔独步寻花七绝句 五::杜甫::黄师塔前江水东，春光懒困倚微风。桃花一簇开无主，可爱深红爱浅红。
江畔独步寻花七绝句 六::杜甫::黄四娘家花满蹊，千朵万朵压枝低。留连戏蝶时时舞，自在娇莺恰恰啼。
江畔独步寻花七绝句 七::杜甫::不是爱花即肯死，只恐花尽老相催。繁枝容易纷纷落，嫩叶商量细细开。
三绝句 一::杜甫::楸树馨香倚钓矶，斩新花蘂未应飞。不如醉里风吹尽，可忍醒时雨打稀。
三绝句 二::杜甫::门外鸬鹚去不来，沙头忽见眼相猜。自今已后知人意，一日须来一百回。
三绝句 三::杜甫::无数春笋满林生，柴门密掩断人行。会须上番看成竹，客至从嗔不出迎。
戏为六绝句 一::杜甫::庾信文章老更成，凌云健笔意纵横。今人嗤点流传赋，不觉前贤畏后生。
戏为六绝句 二::杜甫::杨王卢骆当时体，轻薄为文哂未休。尔曹身与名俱灭，不废江河万古流。
戏为六绝句 三::杜甫::从使卢王操翰墨，劣于汉魏近风骚。龙文虎脊皆君驭，历块过都见尔曹。
戏为六绝句 四::杜甫::才力应难夸数公，凡今谁是出群雄。或看翡翠兰苕上，未掣鲸鱼碧海中。
戏为六绝句 五::杜甫::不薄今人爱古人，清词丽句必为邻。窃攀屈宋宜方驾，恐与齐梁作后尘。
戏为六绝句 六::杜甫::未及前贤更勿疑，递相祖述复先谁。别裁伪体亲风雅，转益多师是汝师。
野望::杜甫::西山白雪三奇戍，南浦清江万里桥。海内风尘诸弟隔，天涯涕泪一身遥。唯将迟暮供多病，未有涓埃荅圣朝。跨马出郊时极目，不堪人事日萧条。
奉酬严公寄题野亭之作::杜甫::拾遗曾奏数行书，懒性从来水竹居。奉引滥骑沙苑马，幽栖真钓锦江鱼。谢安不倦登临费，阮籍焉知礼法疏。枉沐旌麾出城府，草茅无径欲教锄。
中丞严公雨中垂寄见忆一绝奉荅二绝 一::杜甫::雨映行宫辱赠诗，元戎肯赴野人期。江边老病虽无力，强拟晴天理钓丝。
中丞严公雨中垂寄见忆一绝奉荅二绝 二::杜甫::何日雨晴云出溪，白沙青石先无泥。只须伐竹开荒径，倚杖穿花听马嘶。
谢严中丞送青城山道士乳酒一瓶::杜甫::山瓶乳酒下青云，气味浓香幸见分。鸣鞭走送怜渔父，洗盏开尝对马军。
严公仲夏枉驾草堂兼携酒馔::杜甫::竹里行厨洗玉盘，花边立马簇金鞍。非关使者征求急，自识将军礼数宽。百年地辟柴门迥，五月江深草阁寒。看弄渔舟移白日，老农何有罄交欢。
黄草::杜甫::黄草峡西船不归，赤甲山下行人稀。秦中驿使无消息，蜀道兵戈有是非。万里秋风吹锦水，谁家别泪湿罗衣。莫愁剑阁终堪据，闻道松州已被围。
秋尽::杜甫::秋尽东行且未回，茅斋寄在少城隈。篱边老却陶潜菊，江上徒逢袁绍杯。雪岭独看西日落，剑门犹阻北人来。不辞万里长为客，怀抱何时得好开。
野望::杜甫::金华山北涪水西，仲冬风日始凄凄。山连越巂蟠三蜀，水散巴渝下五溪。独鹤不知何事舞，饥乌似欲向人啼。射洪春酒寒仍绿，目极伤神谁为携。
闻官军收河南河北::杜甫::剑外忽传收蓟北，初闻涕泪满衣裳。却看妻子愁何在，漫卷诗书喜欲狂。白日放歌须纵酒，青春作伴好还乡。即从巴峡穿巫峡，便下襄阳向洛阳。
送路六侍御入朝::杜甫::童稚情亲四十年，中间消息两茫然。更为后会知何地，忽漫相逢是别筵。不分桃花红胜锦，生憎柳絮白于绵。剑南春色还无赖，触忤愁人到酒边。
涪城县香积寺官阁::杜甫::寺下春江深不流，山腰官阁迥添愁。含风翠壁孤云细，背日丹枫万木稠。小院回廊春寂寂，浴凫飞鹭晚悠悠。诸天合在藤萝外，昏黑应须到上头。
送王十五判官扶侍还黔中::杜甫::大家东征逐子回，风生洲渚锦帆开。青青竹笋迎船出，日日江鱼入馔来。离别不堪无限意，艰危深仗济时才。黔阳信使应稀少，莫怪频频劝酒杯。
戏作寄上汉中王二首 一::杜甫::云里不闻双雁过，掌中贪见一珠新。秋风袅袅吹江汉，只在他乡何处人。
戏作寄上汉中王二首 二::杜甫::谢安舟楫风还起，梁苑池台雪欲飞。杳杳东山携汉妓，泠泠修竹待王归。
投简梓州幕府兼简韦十郎官::杜甫::幕下郎官安稳无，从来不奉一行书。固知贫病人须弃，能使韦郎迹也疏。
登高::杜甫::风急天高猿啸哀，渚清沙白鸟飞回。无边落木萧萧下，不尽长江衮衮来。万里悲秋常作客，百年多病独登台。艰难苦恨繁霜鬓，潦倒新停浊酒杯。
九日::杜甫::去年登高郪县北，今日重在涪江滨。苦遭白发不相放，羞见黄花无数新。世乱郁郁久为客，路难悠悠常傍人。酒阑却忆十年事，肠断骊山清路尘。
章梓州橘亭饯成都窦少尹::杜甫::秋日野亭千橘香，玉盘锦席高云凉。主人送客何所作，行酒赋诗殊未央。衰老应为难离别，贤声此去有辉光。预传籍籍新京尹，青史无劳数赵张。
奉待严大夫::杜甫::殊方又喜故人来，重镇还须济世才。常怪偏裨终日待，不知旌节隔年回。欲辞巴徼啼莺合，远下旌门去鹢催。身老时危思会面，一生襟抱向谁开。
奉寄高常侍::杜甫::汶上相逢年颇多，飞腾无那故人何。总戎楚蜀应全未，方驾曹刘不啻过。今日朝廷须汲黯，中原将帅忆廉颇。天涯春色催迟暮，别泪遥添锦水波。
奉寄章十侍御::杜甫::淮海维扬一俊人，金章紫绶照青春。指麾能事回天地，训练强兵动鬼神。湘西不得归关羽，河内犹宜借寇恂。朝觐从容问幽仄，勿云江汉有垂纶。
将赴荆南寄别李剑州::杜甫::使君高义驱今古，寥落三年坐剑州。但见文翁能化俗，焉知李广未封侯。路经滟滪双蓬鬓，天入沧浪一钓舟。戎马相逢更何日，春风回首仲宣楼。
奉寄别马巴州::杜甫::勋业终归马伏波，功曹非复汉萧何。扁舟系缆沙边久，南国浮云水上多。独把鱼竿终远去，难随鸟翼一相过。知君未爱春湖色，兴在骊驹白玉珂。
滕王亭子::杜甫::君王台榭枕巴山，万丈丹梯尚可攀。春日莺啼修竹里，仙家犬吠白云间。清江锦石伤心丽，嫩蘂浓花满目班。人到于今歌出牧，来游此地不知还。
玉台观::杜甫::中天积翠玉台遥，上帝高居绛节朝。遂有冯夷来击鼓，始知嬴女善吹箫。江光隐见鼋鼍窟，石势参差乌鹊桥。更肯红颜生羽翼，便应黄发老渔樵。
将赴成都草堂途中有作先寄严郑公五首 二::杜甫::处处青江带白蘋，故园犹得见残春。雪山斥候无兵马，锦里逢迎有主人。休怪儿童延俗客，不教鹅鸭恼比邻。习池未觉风流尽，况复旌州赏更新。
将赴成都草堂途中有作先寄严郑公五首 三::杜甫::竹寒沙碧浣花溪，菱刺藤梢咫尺迷。过客径须愁出入，居人不自解东西。书签药里封蛛网，野店山桥送马蹄。岂藉荒庭春草色，先判一饮醉如泥。
将赴成都草堂途中有作先寄严郑公五首 四::杜甫::常苦沙崩损药栏，也从江槛落风湍。新松恨不高千尺，恶竹应须斩万竿。生理祗凭黄阁老，衰颜欲付紫金丹。三年奔走空皮骨，信有人间行路难。
将赴成都草堂途中有作先寄严郑公五首 五::杜甫::锦官城西生事微，乌皮几在还思归。昔去为忧乱兵入，今来已恐邻人非。侧身天地更怀古，回首风尘甘息机。共说总戎云鸟阵，不妨游子芰荷衣。
得房公池鹅::杜甫::房相西亭鹅一群，眠沙泛浦白于云。凤皇池上应回首，为报笼随王右军。
荅杨梓州::杜甫::闷到房公池水头，坐逢杨子镇东州。却向青溪不相见，回船应载阿戎游。
登楼::杜甫::花近高楼伤客心，万方多难此登临。锦江春色来天地，玉垒浮云变古今。北极朝廷终不改，西山寇盗莫相侵。可怜后主还祠庙，日暮聊为梁甫吟。
黄河二首 一::杜甫::黄河北岸海西军，椎鼓鸣钟天下闻。铁马长鸣不知数，胡人高鼻动成群。
黄河二首 二::杜甫::黄河西岸是吾蜀，欲须供给家无粟。愿驱众蔗戴君王，混一车书弃金玉。
奉和严大夫军城早秋::杜甫::秋风袅袅动高旌，玉帐分弓射虏营。已收滴博云间戍，更夺蓬婆雪外城。
院中晚晴怀西郭茅舍::杜甫::幕府秋风日夜清，澹云疏雨过高城。叶心朱实看时落，阶面青苔先自生。复有楼台衔暮景，不劳钟鼓报新晴。浣花溪里花饶笑，肯信吾兼吏隐名。
宿府::杜甫::清秋幕府井梧寒，独宿江城蜡炬残。永夜角声悲自语，中天月色好谁看。风尘荏苒音书绝，关塞萧条行路难。已忍伶俜十年事，强移栖息一枝安。
至后::杜甫::冬至至后日初长，远在剑南思洛阳。青袍白马有何意，金谷铜驼非故乡。梅花欲开不自觉，棣萼一别永相望。愁极本凭诗遣兴，诗成吟咏转凄凉。
绝句四首 一::杜甫::堂西长笋别开门，堑北行椒却背村。梅熟许同朱老吃，松高拟对阮生论。
绝句四首 二::杜甫::欲作鱼梁云复湍，因惊四月雨声寒。青溪先有蛟龙窟，竹石如山不敢安。
绝句四首 三::杜甫::两个黄鹂鸣翠柳，一行白鹭上青天。窗含西岭千秋雪，门泊东吴万里船。
绝句四首 四::杜甫::药条药甲润青青，色过棕亭入草亭。苗满空山惭取誉，根居隙地怯成形。
拨闷::杜甫::闻道云安麹米春，才倾一盏即醺人。乘舟取醉非难事，下峡消愁定几巡。长年三老遥怜汝，棙柁开头捷有神。已办青钱防雇直，当令美味入吾唇。
三绝句 一::杜甫::前年渝州杀刺史，今年开州杀刺史。群盗相随剧虎狼，食人更肯留妻子。
三绝句 二::杜甫::二十一家同入蜀，惟残一人出骆谷。自说二女啮臂时，回头却向秦云哭。
三绝句 三::杜甫::殿前兵马虽骁雄，纵暴略与羌浑同。闻道杀人汉水上，妇女多在官军中。
十二月一日三首 一::杜甫::今朝腊月春意动，云安县前江可怜。一声何处送书雁，百丈谁家上水船。未将梅蘂惊愁眼，要取楸花媚远天。明光起草人所羡，肺病几时朝日边。
十二月一日三首 二::杜甫::寒轻市上山烟碧，日满楼前江雾黄。负盐出井此谿女，打鼓发船何郡郎。新亭举目风景切，茂陵著书消渴长。春花不愁不烂漫，楚客唯听棹相将。
十二月一日三首 三::杜甫::即看燕子入山扉，岂有黄鹂历翠微。短短桃花临水岸，轻轻柳絮点人衣。春来准拟开怀久，老去亲知见面稀。他日一杯难强进，重嗟筋力故山违。
立春::杜甫::春日春盘细生菜，忽忆两京梅发时。盘出高门行白玉，菜传纤手送青丝。巫峡寒江那对眼，杜陵远客不胜悲。此身未知归定处，呼儿觅纸一题诗。
漫成一绝::杜甫::江月去人只数尺，风灯照夜欲三更。沙头宿鹭联拳静，船尾跳鱼拨刺鸣。
寄常征君::杜甫::白水青山空复春，征君晚节傍风尘。楚妃堂上色殊众，海鹤阶前鸣向人。万事纠纷犹绝粒，一官羇绊实藏身。开州入夏知凉冷，不似云安毒热新。
寄岑嘉州::杜甫::不见故人十年余，不道故人无素书。愿逢颜色关塞远，岂意出守江城居。外江三峡且相接，斗酒新诗终日疏。谢朓每篇堪讽诵，冯唐已老听吹嘘。泊船秋夜经春草，伏枕青枫限玉除。眼前所寄选何物，赠子云安双鲤鱼。
雨不绝::杜甫::鸣雨既过渐细微，映空摇飏如丝飞。阶前短草泥不乱，院里长条风乍稀。舞石旋应将乳子，行云莫自湿仙衣。眼边江舸何匆促，未待安流逆浪归。
崔评事弟许相迎不到应虑老夫见泥雨怯出必愆佳期走笔戏简::杜甫::江阁要宾许马迎，午时起坐自天明。浮云不负青春色，细雨何孤白帝城。身过花间霑湿好，醉于马上往来轻。虚疑皓首冲泥怯，实少银鞍傍险行。
阁夜::杜甫::岁暮阴阳催短景，天涯霜雪霁寒宵。五更鼓角声悲壮，三峡星河影动摇。野哭几家闻战伐，夷歌数处起渔樵。卧龙跃马终黄土，人事依依漫寂寥。
赤甲::杜甫::卜居赤甲迁居新，两见巫山楚水春。炙背可以献天子，美芹由来知野人。荆州郑薛寄书近，蜀客郗岑非我邻。笑接郎中评事饮，病从深酌道吾真。
示獠奴阿段::杜甫::山木苍苍落日曛，竹竿袅袅细泉分。郡人入夜争余沥，竖子寻源独不闻。病渴三更回白首，传声一注湿青云。曾惊陶侃胡奴异，怪尔常穿虎豹群。
寒雨朝行视园树::杜甫::柴门杂树向千株，丹橘黄甘此地无。江上今朝寒雨歇，篱中秀色画屏纡。桃蹊李径年虽故，栀子红椒艳复殊。鏁石藤稍元自落，倚天松骨见来枯。林香出实垂将尽，叶蒂辞枝不重苏。爱日恩光蒙借贷，清霜杀气得忧虞。衰颜更觅藜床坐，缓步仍须竹杖扶。散骑未知云阁处，啼猿僻在楚山隅。
滟滪::杜甫::滟滪既没孤根深，西来水多愁太阴。江天漠漠鸟双去，风雨时时龙一吟。舟人渔子歌回首，估客胡商泪满襟。寄语舟航恶年少，休翻盐井横黄金。
白帝::杜甫::白帝城中云出门，白帝城下雨翻盆。高江急峡雷霆鬬，翠木苍藤日月昏。戎马不如归马逸，千家今有百家存。哀哀寡妇诛求尽，恸哭秋原何处村。
白帝城最高楼::杜甫::城尖径昃旌斾愁，独立缥缈之飞楼。峡坼云霾龙虎卧，江清日抱鼋鼍游。扶桑西枝对断石，弱水东影随长流。杖藜叹世者谁子，泣血迸空回白头。
夔州歌十绝句 一::杜甫::中巴之东巴东山，江水开辟流其间。白帝高为三峡镇，夔州险过百牢关。
夔州歌十绝句 二::杜甫::白帝夔州各异城，蜀江楚峡混殊名。英雄割据非天意，霸主幷吞在物情。
夔州歌十绝句 三::杜甫::群雄竞起问前朝，王者无外见今朝。比讶渔阳结怨恨，元听舜日旧箫韶。
夔州歌十绝句 四::杜甫::赤甲白盐俱刺天，闾阎缭绕接山巅。枫林橘树丹青合，复道重楼锦绣悬。
夔州歌十绝句 五::杜甫::瀼东瀼西一万家，江北江南春冬花。背飞鹤子遗琼蘂，相趁凫雏入蒋牙。
夔州歌十绝句 六::杜甫::东屯稻畦一百顷，北有涧水通青苗。晴浴狎鸥分处处，雨随神女下朝朝。
夔州歌十绝句 七::杜甫::蜀麻吴盐自古通，万斛之舟行若风。长年三老长歌里，白昼摊钱高浪中。
夔州歌十绝句 八::杜甫::忆昔咸阳都市合，山水之图张卖时。巫峡曾经宝屏见，楚宫犹对碧峰疑。
夔州歌十绝句 九::杜甫::武侯祠堂不可忘，中有松柏参天长。干戈满地客愁破，云日如火炎天凉。
夔州歌十绝句 十::杜甫::阆风玄圃与蓬壶，中有高堂天下无。借问夔州压何处，峡门江腹拥城隅。
秋兴八首 一::杜甫::玉露凋伤枫树林，巫山巫峡气萧森。江间波浪兼天涌，塞上风云接地阴。丛菊两开他日泪，孤舟一系故园心。寒衣处处催刀尺，白帝城高急暮砧。
秋兴八首 二::杜甫::夔府孤城落日斜，每依南斗望京华。听猿实下三声泪，奉使虚随八月查。画省香炉违伏枕，山楼粉堞隐悲笳。请看石上藤萝月，已暎洲前芦荻花。
秋兴八首 三::杜甫::千家山郭静朝晖，一日江楼坐翠微。信宿渔人还泛泛，清秋燕子故飞飞。匡衡抗疏功名薄，刘向传经心事违。同学少年多不贱，五陵衣马自轻肥。
秋兴八首 四::杜甫::闻道长安似弈棋，百年世事不胜悲。王侯第宅皆新主，文武衣冠异昔时。直北关山金鼓振，征西车马羽书迟。鱼龙寂寞秋江冷，故国平居有所思。
秋兴八首 五::杜甫::蓬莱宫阙对南山，承露金茎霄汉间。西望瑶池降王母，东来紫气满函关。云移雉尾开宫扇，日绕龙鳞识圣颜。一卧沧江惊岁晚，几回青琐照朝班。
秋兴八首 六::杜甫::瞿唐峡口曲江头，万里风烟接素秋。花萼夹城通御气，芙蓉小苑入边愁。朱帘绣柱围黄鹤，锦缆牙樯起白鸥。回首可怜歌舞地，秦中自古帝王州。
秋兴八首 七::杜甫::昆明池水汉时功，武帝旌旗在眼中。织女机丝虚月夜，石鲸鳞甲动秋风。波漂菰米沈云黑，露冷莲房坠粉红。关塞极天唯鸟道，江湖满地一渔翁。
秋兴八首 八::杜甫::昆吾御宿自逶迤，紫阁峰阴入渼陂。香稻啄余鹦鹉粒，碧梧栖老凤皇枝。佳人拾翠春相问，仙侣同舟晚更移。彩笔昔游干气象，白头吟望苦低垂。
咏怀古迹五首 一::杜甫::支离东北风尘际，漂泊西南天地间。三峡楼台淹日月，五溪衣服共云山。羯胡事主终无赖，词客衰时且未还。庾信平生最萧瑟，暮年诗赋动江关。
咏怀古迹五首 二::杜甫::摇落深知宋玉悲，风流儒雅亦吾师。怅望千秋一洒泪，萧条异代不同时。江山故宅空文藻，云雨荒台岂梦思。最是楚宫俱泯灭，舟人指点到今疑。
咏怀古迹五首 三::杜甫::群山万壑赴荆门，生长明妃尚有村。一去紫台连朔漠，独留青冢向黄昏。画图省识春风面，环佩空归月夜魂。千载琵琶作胡语，分明怨恨曲中论。
咏怀古迹五首 四::杜甫::蜀主窥吴幸三峡，崩年亦在永安宫。翠华想像空山里，玉殿虚无野寺中。古庙杉松巢水鹤，岁时伏腊走村翁。武侯祠屋常邻近，一体君臣祭祀同。
咏怀古迹五首 五::杜甫::诸葛大名垂宇宙，宗臣遗像肃清高。三分割据纡筹策，万古云霄一羽毛。伯仲之间见伊吕，指挥若定失萧曹。福移汉祚难恢复，志决身歼军务劳。
诸将五首 一::杜甫::汉朝陵暮对南山，胡虏千秋尚入关。昨日玉鱼蒙葬地，早时今碗出人间。见愁汗马西戎逼，曾闪朱旗北斗殷。多少材官守泾渭，将军且莫破愁颜。
诸将五首 三::杜甫::洛阳宫殿化为烽，休道秦关百二重。沧海未全归禹贡，蓟门何处尽尧封。朝廷衮职虽多预，天下军储不自供。稍喜临边王相国，肯销金甲事春农。
诸将五首 四::杜甫::回首扶桑铜柱标，冥冥氛祲未全销。越裳翡翠无消息，南海明珠久寂寥。殊锡曾为大司马，总戎皆插侍中貂。炎风朔雪天王地，只在忠臣翊圣朝。
诸将五首 五::杜甫::锦江春色逐人来，巫峡清秋万壑哀。正忆往时严仆射，共迎中使望乡台。主恩前后三持节，军令分明数举杯。西蜀地形天下险，安危须仗出群材。
解闷十二首 一::杜甫::草阁柴扉星散居，浪翻江黑雨飞初。山禽引子哺红果，溪友得钱留白鱼。
解闷十二首 二::杜甫::商胡离别下扬州，忆上西陵故驿楼。为问淮南米贵贱，老夫乘兴欲东流。
解闷十二首 三::杜甫::一辞故国十经秋，每见秋瓜忆故丘。今日南湖采薇蕨，何人为觅郑瓜州。
解闷十二首 四::杜甫::沈范早知何水部，曹刘不待薛郎中。独当省署开文苑，兼泛沧浪学钓翁。
解闷十二首 五::杜甫::李陵苏武是吾师，孟子论文更不疑。一饭未曾留俗客，数篇今见古人诗。
解闷十二首 六::杜甫::复忆襄阳孟浩然，清诗句句尽堪传。即今耆旧无新语，漫钓槎头缩颈鳊。
解闷十二首 七::杜甫::陶冶性灵在底物，新诗改罢自长吟。孰知二谢将能事，颇学阴何苦用心。
解闷十二首 八::杜甫::不见高人王右丞，蓝田丘壑漫寒藤。最传秀句寰区满，未绝风流相国能。
解闷十二首 十::杜甫::忆过泸戎摘荔枝，青峰隐暎石逶迤。京中旧见无颜色，红颗酸甜只自知。
解闷十二首 十一::杜甫::翠瓜碧李沈玉甃，赤梨葡萄寒露成。可怜先不异枝蔓，此物娟娟长远生。
解闷十二首 十二::杜甫::侧生野岸及江蒲，不熟丹宫满玉壶。云壑布衣骀背死，劳生重马翠眉须。
承闻河北诸道节度入朝欢喜口号绝句十二首 一::杜甫::禄山作逆降天诛，更有思明亦已无。汹汹人寰犹不定，时时鬬战欲何须。
承闻河北诸道节度入朝欢喜口号绝句十二首 二::杜甫::社稷苍生计必安，蛮夷杂种错相干。周宣汉武今王是，孝子忠臣后代看。
承闻河北诸道节度入朝欢喜口号绝句十二首 三::杜甫::喧喧道路多歌谣，河北将军尽入朝。始是乾坤王室正，却交江汉客魂销。
承闻河北诸道节度入朝欢喜口号绝句十二首 四::杜甫::不道诸公无表来，茫然庶事遣人猜。拥兵相学干戈锐，使者徒劳百万回。
承闻河北诸道节度入朝欢喜口号绝句十二首 五::杜甫::鸣玉锵金尽正臣，修文偃武不无人。兴王会静妖氛气，圣寿宜过一万春。
承闻河北诸道节度入朝欢喜口号绝句十二首 六::杜甫::英雄见事若通神，圣哲为心小一身。燕赵休矜出佳丽，宫闱不拟选才人。
承闻河北诸道节度入朝欢喜口号绝句十二首 七::杜甫::抱病江天白首郎，空山楼阁暮春光。衣冠是日朝天子，草奏何时入帝乡。
承闻河北诸道节度入朝欢喜口号绝句十二首 八::杜甫::澶漫山东一百州，削成如桉抱青丘。苞茅重入归关内，王祭还供尽海头。
承闻河北诸道节度入朝欢喜口号绝句十二首 九::杜甫::东逾辽水北滹沱，星象风云喜共和。紫气关临天地阔，黄金台贮俊贤多。
承闻河北诸道节度入朝欢喜口号绝句十二首 十::杜甫::渔阳突骑邯郸儿，酒酣并辔金鞭垂。意气即归双阙舞，雄豪复遣五陵知。
承闻河北诸道节度入朝欢喜口号绝句十二首 十一::杜甫::李相将军拥蓟门，白头虽老赤心存。竟能尽说诸侯入，知有从来天子尊。
承闻河北诸道节度入朝欢喜口号绝句十二首 十二::杜甫::十二年来多战场，天威已息阵堂堂。神灵汉代中兴主，功业汾阳异姓王。
喜闻盗贼蕃寇总退口号五首 一::杜甫::萧关陇水入官军，青海黄河卷塞云。北极转愁龙虎气，西戎休纵犬羊群。
喜闻盗贼蕃寇总退口号五首 二::杜甫::赞普多教使入秦，数通和好止烟尘。朝廷忽用哥舒将，杀伐虚悲公主亲。
喜闻盗贼蕃寇总退口号五首 三::杜甫::崆峒西极过昆仑，驼马由来拥国门。逆气数年吹路断，蕃人闻道渐星奔。
喜闻盗贼蕃寇总退口号五首 四::杜甫::勃律天西采玉河，坚昆碧碗最来多。旧随汉使千堆宝，少荅胡王万匹罗。
喜闻盗贼蕃寇总退口号五首 五::杜甫::今春喜气满乾坤，南北东西拱至尊。大历二年调玉烛，玄元皇帝圣云孙。
夜::杜甫::露下天高秋水清，空山独夜旅魂惊。疏灯自照孤帆宿，新月犹悬双杵鸣。南菊再逢人卧病，北书不至雁无情。步蟾倚杖看牛斗，银汉遥应接凤城。
暮春::杜甫::卧病拥塞在峡中，潇湘洞庭虚暎空。楚天不断四时雨，巫峡常吹千里风。沙上草阁柳新暗，城边野池莲欲红。暮春鸳鹭立洲渚，挟子翻飞还一丛。
返照::杜甫::楚王宫北正黄昏，白帝城西过雨痕。返照入江翻石壁，归云拥树失山村。衰年肺病唯高枕，绝塞愁时早闭门。不可久留豺虎乱，南方实有未招魂。
九日五首 一::杜甫::重阳独酌杯中酒，抱病起登江上台。竹叶于人既无分，菊花从此不须开。殊方日落玄猿哭，旧国霜前白雁来。弟妹萧条各何往，干戈衰谢两相催。
冬至::杜甫::年年至日长为客，忽忽穷愁泥杀人。江上形容吾独老，天边风俗自相亲。杖蓼雪后临丹壑，鸣玉朝来散紫宸。心折此时无一寸，路迷何处见三秦。
小至::杜甫::天时人事日相催，冬至阳生春又来。刺绣五纹添弱线，吹葭六琯动浮灰。岸容待腊将舒柳，山意冲寒欲放梅。云物不殊乡国异，教儿且覆掌中杯。
览物::杜甫::曾为掾吏趋三辅，忆在潼关诗兴多。巫峡忽如瞻华岳，蜀江犹似见黄河。舟中得病移衾枕，洞口经春长薜萝。形胜有余风土恶，几时回首一高歌。
愁::杜甫::江草日日唤愁生，巫峡泠泠非世情。盘涡鹭浴底心性，独树花发自分明。十年戎马暗万国，异域宾客老孤城。渭水秦山得见否，人经罢病虎纵横。
昼梦::杜甫::二月饶睡昏昏然，不独夜短昼分眠。桃花气暖眼自醉，春渚日落梦相牵。故乡门巷荆棘底，中原君臣豺虎边。安得务农息战鬬，普天无吏横索钱。
即事::杜甫::暮春三月巫峡长，皛皛行云浮日光。雷声忽送千峰雨，花气浑如百和香。黄莺过水翻回去，燕子衔泥湿不妨。飞阁卷帘图画里，虚无只少对潇湘。
即事::杜甫::天畔群山孤草亭，江中风浪雨冥冥。一双白鱼不受钓，三寸黄甘犹自青。多病马卿无日起，穷途阮籍几时醒。未闻细柳散金甲，肠断秦川流浊泾。
舍弟观赴蓝田取妻子到江陵喜寄三首 一::杜甫::汝迎妻子达荆州，消息真传解我忧。鸿雁影来连峡内，鹡鸰飞急到沙头。峣关险路今虚远，禹凿寒江正稳流。朱绂即当随彩鹢，青春不假报黄牛。
舍弟观赴蓝田取妻子到江陵喜寄三首 二::杜甫::马度秦关雪正深，北来肌骨苦寒侵。他乡就我生春色，故国移居见客心。賸欲提携如意舞，喜多行坐白头吟。巡檐索共梅花笑，冷蘂疏枝半不禁。
舍弟观赴蓝田取妻子到江陵喜寄三首 三::杜甫::庾信罗含俱有宅，春来秋去作谁家。短墙若在从残草，乔木如存可假花。卜筑应同蒋诩径，为园须似邵平瓜。比年病酒开涓滴，弟劝兄酬何怨嗟。
江雨有怀郑典设::杜甫::春雨暗暗塞峡中，早晚来自楚王宫。乱波分披已打岸，弱云狼籍不禁风。宠光蕙叶与多碧，点注桃花舒小红。谷口子真正忆汝，岸高瀼滑限西东。
七月一日题终明府水楼二首 一::杜甫::高栋曾轩已自凉，秋风此日洒衣裳。翛然欲下阴山雪，不去非无汉署香。绝辟过云开锦绣，疏松夹水奏笙簧。看君宜著王乔履，真赐还疑出尚方。
简吴郎司法::杜甫::有客乘舸自忠州，遣骑安置瀼西头。古堂本买藉疏豁，借汝迁居停宴游。云石荧荧高叶曙，风江飒飒乱帆秋。却为姻娅过逢地，许坐曾轩数散愁。
又呈吴郎::杜甫::堂前扑枣任西邻，无食无儿一妇人。不为困穷宁有此，祗缘恐惧转须亲。即防远客虽多事，使插疏篱却甚真。已诉征求贫到骨，正思戎马泪盈巾。
覃山人隐居::杜甫::南极老人自有星，北山移文谁勒铭。征君已去独松菊，哀壑无光留户庭。予见乱离不得已，子知出处必须经。高车驷马带倾覆，怅望秋天虚翠屏。
柏学士茅屋::杜甫::碧山学士焚银鱼，白马却走身岩居。古人已用三冬足，年少今开万卷余。晴云满户团倾盖，秋水浮阶溜决渠。富贵必从勤苦得，男儿须读五车书。
送李八秘书赴杜相公幕::杜甫::青帘白舫益州来，巫峡秋涛天地回。石出倒听枫叶下，橹摇背指菊花开。贪趋相府今晨发，恐失佳期后命催。南极一星朝北斗，五云多处是三台。
季夏送乡弟韶陪黄门从叔朝谒::杜甫::令弟尚为苍水使，名家莫出杜陵人。比来相国兼安蜀，归赴朝廷已入秦。舍舟策马论兵地，拖玉腰金报主身。莫度清秋吟蟋蟀，早闻黄阁画麒麟。
存殁口号二首 一::杜甫::席谦不见近弹棋，毕曜仍传旧小诗。玉局他年无限笑，白杨今日几人悲。
存殁口号二首 二::杜甫::郑公粉绘随长夜，曹霸丹青已白头。天下何曾有山水，人间不解重骅骝。
见萤火::杜甫::巫山秋夜萤火飞，帘疏巧入坐人衣。忽惊屋里琴书冷，复乱檐边星宿稀。却绕井阑添个个，偶经花蘂弄辉辉。苍江白发愁看汝，来岁如今归未归。
吹笛::杜甫::吹笛秋山风月清，谁家巧作断肠声。风飘律吕相和切，月傍关山几处明。胡骑中宵堪北走，武陵一曲想南征。故园杨柳今摇落，何得愁中曲尽生。
见王监兵马使说近山有白黑二鹰罗者久取竟未能得王以为毛骨有异他鹰恐腊后春生鶱飞避暖劲翮思秋之甚眇不可见请余赋诗 一::杜甫::雪飞玉立尽清秋，不惜奇毛恣远游。在野只教心力破，千人何事网罗求。一生自猎知无敌，百中争能耻下韝。鹏碍九天须却避，兔藏三穴莫深忧。
见王监兵马使说近山有白黑二鹰罗者久取竟未能得王以为毛骨有异他鹰恐腊后春生鶱飞避暖劲翮思秋之甚眇不可见请余赋诗 二::杜甫::黑鹰不省人间有，度海疑从北极来。正翮抟风超紫塞，立冬几夜宿阳台。虞罗自各虚施巧，春雁同归必见猜。万里寒空祗一日，金眸玉爪不凡才。
人日两篇 二::杜甫::此日此时人共得，一谈一笑俗相看。尊前柏叶休随酒，胜里金花巧耐寒。佩剑冲星聊暂拔，匣琴流水自须弹。早春重引江湖兴，直道无忧行路难。
书堂饮既夜复邀李尚书下马月下赋绝句::杜甫::湖水林风相与清，残尊下马复同倾。久判野鹤如霜鬓，遮莫邻鸡下五更。
奉送蜀州柏二别驾将中丞命赴江陵起居卫尚书太夫人因示从弟行军司马佐::杜甫::中丞问俗画熊频，爱弟传书彩鹢新。迁转五州防御使，起居八座太夫人。楚宫腊送荆门水，白帝云偷碧海春。报与惠连诗不惜，知吾斑鬓总如银。
宇文晁尚书之甥崔彧司业之孙尚书之子重泛郑监前湖::杜甫::郊扉俗远长幽寂，野水春来更接连。锦席淹留还出浦，葛巾欹侧未回船。尊当霞绮轻初散，櫂拂荷珠碎却圆。不但习池归酩酊，君看郑谷去夤缘。
江陵节度阳城郡王新楼成王请严侍御判官赋七字句同作::杜甫::楼上炎天冰雪生，高飞燕雀贺新成。碧窗宿雾蒙蒙湿，朱栱浮云细细轻。杖钺褰帷瞻具美，投壶散帙有余清。自公多暇延参佐，江汉风流万古情。
又作此奉卫公::杜甫::西北楼成雄楚都，远开山岳散江湖。二仪清浊还高下，三伏炎蒸定有无。推毂几年唯镇静，曳裾终日盛文儒。白头授简焉能赋，愧似相如为大夫。
江南逢李龟年::杜甫::歧王宅里寻常见，崔九堂前几度闻。正是江南好风景，落花时节又逢君。
公安送韦二少府匡赞::杜甫::逍遥公后世多贤，送尔维舟惜此筵。念我能书数字至，将诗不必万人传。时危兵甲黄尘里，日短江湖白发前。古往今来皆涕泪，断肠分手各风烟。
留别公安太易沙门::杜甫::隐居欲就庐山远，丽藻初逢休上人。数问舟航留制作，长开箧笥拟心神。沙村白雪仍含冻，江县红梅已放春。先蹋炉峰置兰若，徐飞锡杖出风尘。
晓发公安::杜甫::北城击柝复欲罢，东方明星亦不迟。邻鸡野哭如昨日，物色生态能几时。舟檝眇然自此去，江湖远适无前期。出门转眄已陈迹，药饵扶吾随所之。
长沙送李十一::杜甫::与子避地西康州，洞庭相逢十二秋。远愧尚方曾赐履，竟非吾土倦登楼。久存胶漆应难并，一辱泥涂遂晚收。李杜齐名真忝窃，朔云寒菊倍离忧。
燕子来舟中作::杜甫::湖南为客动经春，燕子衔泥两度新。旧入故园常识主，如今社日远看人。可怜处处巢君室，何异飘飘托此身。暂语船樯还起去，穿花落水益霑巾。
小寒食舟中作::杜甫::佳辰强饭食犹寒，隐几萧条带鹖冠。春水船如天上坐，老年花似雾中看。娟娟戏蝶过闲幔，片片轻鸥下急湍。云白山清万余里，愁看直北是长安。
清明二首 一::杜甫::朝来新火起新烟，湖色春光净客船。绣羽衔花他自得，红颜骑竹我无缘。胡童结束还难有，楚女腰肢亦可怜。不见定王城旧处，长怀贾傅井依然。虚霑焦举为寒食，实藉严君卖卜钱。钟鼎山林各天性，浊醪粗饭任吾年。
清明二首 二::杜甫::此身飘泊苦西东，右臂偏枯半耳聋。寂寂系舟双下泪，悠悠伏枕左书空。十年蹴鞠将雏远，万里秋千习俗同。旅雁上云归紫塞，家人钻火用青枫。秦城楼阁烟花里，汉主山河锦绣中。风水春来洞庭阔，白蘋愁杀白头翁。
酬郭十五受判官::杜甫::才微岁老尚虚名，卧病江湖春复生。药裹关心诗总废，花枝照眼句还成。只同燕石能星陨，自得隋珠觉夜明。乔口橘洲风浪促，系帆何惜片时程。
虢国夫人::杜甫::虢国夫人承主恩，平明上马入宫门。却嫌脂粉涴颜色，澹埽蛾眉朝至尊。
呀鹘行::杜甫::病鹘孤飞俗眼丑，每夜江边宿衰柳。清秋落日已侧身，过雁归鸦错回首。紧脑雄姿迷所向，疏翮稀毛不可状。强神迷复皂雕前，俊才早在苍鹰上。风涛飒飒寒山阴，熊罴欲蛰龙蛇深。念尔此时有一掷，失声溅血非其心。
狂歌行赠四兄::杜甫::与兄行年校一岁，贤者是兄愚者弟。兄将富贵等浮云，弟切功名好权势。长安秋雨十日泥，我曹鞴马听晨鸡。公卿朱门未开锁，我曹已到肩相齐。吾兄睡稳方舒膝，不袜不巾蹋晓日。男啼女哭莫我知，身上须缯腹中实。今年思我来嘉州，嘉州酒重花绕楼。楼头吃酒楼下卧，长歌短咏还相酬。四时八节还拘礼，女拜弟妻男拜弟。幅巾鞶带不挂身，头脂足垢何曾洗。吾兄吾兄巢许伦，一生喜怒长任真。
赠令狐士曹::韦应物::秋檐滴滴对床寝，山路迢迢联骑行。到家俱及东篱菊，何事先归半日程。
紫阁东林居士叔缄赐松英丸捧对忻喜盖非尘侣之所当服辄献诗代启::韦应物::碧涧苍松五粒稀，侵云采去露沾衣。夜启群仙合灵药，朝思俗侣寄将归。道场斋戒今初服，人事荤膻已觉非。一望岚峰拜还使，腰间铜印与心违。
寓居沣上精舍于张二舍人::韦应物::万木丛云出香阁，西连碧涧竹林园。高斋犹宿远山曙，微霰下庭寒雀喧。道心淡泊对流水，生事萧疏空掩门。时忆故交那得见，晓排阊阖奉明恩。
将往滁城恋新竹简崔都水示端::韦应物::停车欲去绕丛竹，偏爱新筠十数竿。莫遣儿童触琼粉，留待幽人回日看。
雪夜下朝呈省中一绝::韦应物::南望青山满禁闱，晓陪鸳鹭正差池。共爱朝来何处雪，蓬莱宫里拂松枝。
闲居寄端及重阳::韦应物::山明野寺曙钟微，雪满幽林人迹稀。闲居寥落生高兴，无事风尘独不归。
闲居寄诸弟::韦应物::秋艸生庭白露时，故园诸弟益相思。尽日高斋无一事，芭蕉叶上独题诗。
登楼寄王卿::韦应物::踏阁攀林恨不同，楚云沧海思无穷。数家砧杵秋山下，一郡荆榛寒雨中。
寄李儋元锡::韦应物::去年花里逢君别，今日花开已一年。世事茫茫难自料，春愁黯黯独成眠。身多疾病思田里，邑有流亡愧俸钱。闻道欲来相问讯，西楼望月几回圆。
寄诸弟::韦应物::岁暮兵戈乱京国，帛书间道访存亡。还信忽从天上落，唯知彼此泪千行。
简陟巡建三甥::韦应物::忽羡后生连榻话，独依寒烛一斋空。时流欢笑事从别，把酒吟诗待尔同。
寄刘尊师::韦应物::世间荏苒萦此身，长望碧山到无因。白鹤徘徊看不去，遥知下有清都人。
寄庐山棕衣居士::韦应物::兀兀山行无处归，山中猛虎识棕衣。俗客欲寻应不遇，云溪道士见犹稀。
寒食寄京师诸弟::韦应物::雨中禁火空斋冷，江上流莺独坐听。把酒看花想诸弟，杜陵寒食草青青。
寄黄尊师::韦应物::结茅种杏在云端，扫雪焚香宿石坛。灵祇不许世人到，忽作雷风登岭难。
送章八元秀才擢第往上都应制::韦应物::决胜文场战已酣，行应辟命复才堪。旅食不辞游阙下，春衣未换报江南。天边宿鸟生归思，关外晴山满夕岚。立马欲从何处别，都门杨柳正毵毵。
赋得沙际路送从叔象::韦应物::独树沙边人迹稀，欲行愁远暮锺时。野泉几处侵应尽，不过山僧知问谁。
送常侍御却使西蕃::韦应物::归奏圣朝行万里，却衔天诏报蕃臣。本是诸生守文墨，今将匹马静烟尘。旅宿关河逢暮雨，春耕亭障识遗民。此去多应收故地，宁辞沙塞往来频。
送仓部萧员外院长存::韦应物::幞被蹉跎老江国，情人邂逅此相逢。不随鸳鹭朝天去，遥想蓬莱台阁重。
送王校书::韦应物::同宿高斋换时节，共看移石复栽杉。送君江浦已惆怅，更上西楼看远帆。
送王卿::韦应物::别酌春林啼鸟稀，双旌背日晚风吹。却忆回来花已尽，东郊立马望城池。
送秦系赴润州::韦应物::近作新婚镊白髯，长怀旧卷映蓝衫。更欲携君虎丘寺，不知方伯望征帆。
送孙征赴云中::韦应物::黄骢少年舞双戟，目视傍人皆辟易。百战会夸陇上儿，一身复作云中客。寒风动地气苍芒，横吹先悲出塞长。敲石军中传夜火，斧冰河畔汲朝浆。前锋直指阴山外，虏骑纷纷翦应碎。匈奴破尽看君归，金印酬功如斗大。
假中枉卢二十二书亦称卧疾兼讶李二久不访问以诗答书因亦戏李二::韦应物::微官何事劳趋走，服药闲眠养不才。花里棋盘憎鸟污，枕边书卷讶风开。故人问讯缘同病，芳月相思阻一杯。应笑王戎成俗物，遥持麈尾独徘徊。
酬柳郎中春日归扬州南郭见别之作::韦应物::广陵三月花正开，花里逢君醉一回。南北相过殊不远，暮潮从去早潮来。
荅令狐士曹独孤兵曹联骑暮归望山见寄::韦应物::共爱青山住近南，行牵吏役背双骖。枉书独宿对流水，遥羡归时满夕岚。
荅东林道士::韦应物::紫阁西边第几峰，茅斋夜雪虎行踪。遥看黛色知何处，欲出山门寻暮钟。
答端::韦应物::坐忆故园人已老，宁知远郡雁还来。长瞻西北是归路，独上城楼日几回。
荅秦十四校书::韦应物::知掩山扉三十秋，鱼须翠碧弃床头。莫道谢公方在郡，五言今日为君休。
答郑骑曹青橘绝句::韦应物::怜君卧病思新橘，试摘犹酸亦未黄。书后欲题三百颗，洞庭须待满林霜。
休暇日访王侍御不遇::韦应物::九日驱驰一日闲，寻君不遇又空还。怪来诗思清人骨，门对寒流雪满山。
因省风俗访道士侄不见题壁::韦应物::去年涧水今亦流，去年杏花今又拆。山人归来问是谁，还是去年行春客。
春思::韦应物::野花如雪绕江城，坐见年芳忆帝京。阊阖晓开凝碧树，曾陪鸳鹭听流莺。
登宝意寺上方旧游::韦应物::翠岭香台出半天，万家烟树满晴川。诸僧近住不相识，坐听微钟记往年。
同越琅瑘山::韦应物::石门有雪无形迹，松壑凝烟满众香。余食施庭寒鸟下，破衣挂树老僧亡。
寻简寂观瀑布::韦应物::蹑石欹危过急涧，攀崖迢递弄悬泉。犹将虎竹为身累，欲付归人绝世缘。
昭国里第听元老师弹琴::韦应物::竹林高宇霜露清，朱丝玉徽多故情。暗识啼乌与别鹤，秪缘中有断肠声。
野次听元昌奏横吹::韦应物::立马莲塘吹横笛，微风动柳生水波。北人听罢泪将落，南朝曲中怨更多。
九日::韦应物::今朝把酒复惆怅，忆在杜陵田舍时。明年九日知何处，世难还家未有期。
滁州西涧::韦应物::独怜幽草涧边生，上有黄鹂深树鸣。春潮带雨晚来急，野渡无人舟自横。
子规啼::韦应物::高林滴露夏夜清，南山子规啼一声。邻家孀妇抱儿泣，我独展转何时明。
古剑行::韦应物::千年土中两刃铁，土蚀不入金星灭。沈沈青脊鳞甲满，蛟龙无足蛇尾断。忽欲飞动中有灵，豪士得之敌国宝。仇家举意半夜鸣，小儿女子不可近。龙蛇变化此中隐，夏云奔走雷阗阗，恐成霹雳飞上天。
温泉行::韦应物::出身天宝今年几，顽钝如锤命如纸。作官不了却来归，还是杜陵一男子。北风惨惨投温泉，忽忆先皇游幸年。身骑厩马引天仗，直入华清列御前。玉林瑶雪满寒山，上升玄阁游绛烟。平明羽卫朝万国，车马合沓溢四鄽。蒙恩每浴华池水，扈猎不蹂渭北田。朝廷无事共欢燕，美人丝管从九天。一朝铸鼎降龙驭，小臣髯绝不得去。今来萧瑟万井空，唯见苍山起烟雾。可怜蹭蹬失风波，仰天大叫无奈何。弊裘羸马冻欲死，赖遇主人杯酒多。
送宫人入道::韦应物::舍宠求仙畏色衰，辞天素面立天墀。金丹拟驻千年貌，宝镜休匀八字眉。公主与收珠翠后，君王看戴角冠时。从来宫女皆相妒，说着瑶台总泪垂。
绵州越王楼即事::乔琳::三蜀澄清郡政闲，登楼携酌日跻攀。顿觉胸怀无俗事，回看掌握是人寰。滩声曲折涪州水，云影低衔富乐山。行雁南飞似乡信，忽然西笑向秦关。
牡丹::柳浑::近来无奈牡丹何，数十千钱买一颗。今朝始得分明见，也共戎葵不校多。
代北州老翁荅::张谓::负薪老翁往北州，北望乡关生客愁。自言老翁有三子，两人已向黄沙死。如今小儿新长成，明年闻道又征兵。定知此别必零落，不及相随同死生。尽将田宅借邻伍，且复伶俜去乡士。在生本求多子孙，及有谁知更辛苦。近传天子尊武臣，强兵直欲静胡尘。安边自合有长策，何必流离中国人。
湖上对酒行::张谓::夜坐不厌湖上月，昼行不厌湖上山。眼前一尊又长满，心中万事如等闲。主人有黍百余石，浊醪数斗应不惜。即今相对不尽欢，别后相思复何益。茱萸湾头归路赊，愿君且宿黄公家。风光若此人不醉，参差辜负东园花。
赠乔琳::张谓::去年上策不见收，今年寄食仍淹留。羡君有酒能便醉，羡君无钱能不忧。如今五侯不爱客，羡君不问五侯宅。如今七贵方自尊，羡君不过七贵门。丈夫会应有知己，世上悠悠何足论。
邵陵作::张谓::尝闻虞帝苦忧人，祗为苍生不为身。已道一朝辞北阙，何须五月更南巡。昔时文武皆销铄，今日精灵常寂寞。斑竹年来笋自生，白蘋春尽花空落。遥望零陵见旧丘，苍梧云起至今愁。惟余帝子千行泪，添作潇湘万里流。
别韦郎中::张谓::星轺计日赴岷峨，云树连天阻笑歌。南入洞庭随雁去，西过巫峡听猿多。峥嵘洲上飞黄蝶，滟滪堆边起白波。不醉郎中桑落酒，教人无奈别离何。
送皇甫龄宰交河::张谓::将军帐下来从客，小邑弹琴不易逢。楼上胡笳传别怨，尊中腊酒为谁浓。行人醉出双门道，少妇愁看七里烽。今日相如轻武骑，多应朝暮客临卭。
杜侍御送贡物戏赠::张谓::铜柱朱崖道路难，伏波横海旧登坛。越人自贡珊瑚树，汉使何劳獬豸冠。疲马山中愁日晚，孤舟江上畏春寒。由来此货称难得，多恐君王不忍看。
春园家宴::张谓::南园春色正相宜，大妇同行少妇随。竹里登楼人不见，花间觅路鸟先知。樱桃解结垂檐子，杨柳能低入户枝。山简醉来歌一曲，参差笑杀郢中儿。
西亭子言怀::张谓::数丛芳草在堂阴，几处闲花映竹林。攀树玄猿呼郡吏，傍谿白鸟应家禽。青山看景知高下，流水闻声觉浅深。官属不令拘礼数，时时缓步一相寻。
辰阳即事::张谓::青枫落叶正堪悲，黄菊残花欲待谁。水近偏逢寒气早，山深常见日光迟。愁中卜命看周易，病里招魂读楚词。自恨不如湘浦雁，春来即是北归时。
送卢举使河源::张谓::故人行役向边州，匹马今朝不少留。长路关山何日尽，满堂丝竹为君愁。
题长安壁主人::张谓::世人结交须黄金，黄金不多交不深。纵令然诺暂相许，终是悠悠行路心。
长安失火后戏题莲花寺::张谓::金园宝刹半长沙，烧劫旁延一万家。楼殿纵随烟焰去，火中何处出莲花。
早梅::张谓::一树寒梅白玉条，迥临林村傍谿桥。不知近水花先发，疑是经春雪未销。
赠赵使君美人::张谓::红粉青蛾映楚云，桃花马上石榴裙。罗敷独向东方去，漫学他家作使君。
临河客舍呈狄明府兄留题县南楼::岑参::黎阳城南雪正飞，黎阳渡头人未归。河边酒家堪寄宿，主人小女能缝衣。故人高卧黎阳县，一别三年不相见。邑中雨雪偏着时，隔河东郡人遥羡。邺都唯见古时丘，漳水还如旧日流。城上望乡应不见，朝来好是懒登楼。
客舍悲秋有怀两省旧游呈幕中诸公::岑参::三度为郎便白头，一从出守五经秋。莫言圣主长不用，其那苍生应未休。人间岁月如流水，客舍秋风今又起。不知心事向谁论，江上蝉鸣空满耳。
白雪歌送武判官归京::岑参::北风卷地白草折，胡天八月即飞雪。忽然一夜春风来，千树万树梨花开。散入珠帘湿罗幕，狐裘不煖锦衾薄。将军角弓不得控，都护铁衣冷难着。瀚海阑干百丈冰，愁云黪淡万里凝。中军置酒饮归客，胡琴琵琶与羌笛。纷纷暮雪下辕门，风掣红旗冻不翻。轮台东门送君去，去时雪满天山路。山回路转不见君，雪上空留马行处。
轮台歌奉送封大夫出师西征::岑参::轮台城头夜吹角，轮台城北旄头落。羽书昨夜过渠黎，单于已在金山西。戍楼西望烟尘黑，汉兵屯在轮台北。上将拥旄西出征，平明吹笛大军行。四边伐鼓雪海涌，三军大呼阴山动。虏塞兵气连云屯，战场白骨缠草根。剑河风急雪片阔，沙口石冻马蹄脱。亚相勤王甘苦辛，誓将报主静边尘。古来青史谁不见，今见功名胜古人。
天山雪歌送萧治归京::岑参::天山有雪常不开，千峰万岭雪崔嵬。北风夜卷赤亭口，一夜天山雪更厚。能兼汉月照银山，复逐胡风过铁关。交河城边飞鸟绝，轮台路上马蹄滑。晻霭寒氛万里凝，阑干阴崖千丈冰。将军狐裘卧不暖，都护宝刀冻欲断。正是天山雪下时，送君走马归京师。雪中何以赠君别，惟有青青松树枝。
火山云歌送别::岑参::火山突兀赤亭口，火山五月火云厚。火云满山凝未开，飞鸟千里不敢来。平明乍逐胡风断，薄暮浑随塞雨回。缭绕斜吞铁关树，氛氲半掩交河戍。迢迢征路火山东，山上孤云随马去。
送费子归武昌::岑参::汉阳归客悲秋草，旅舍叶飞愁不扫。秋来倍忆武昌鱼，梦着只在巴陵道。曾随上将过祁连，离家十年恒在边。剑锋可惜虚用尽，马蹄无事今已穿。知君开馆常爱客，樗蒱百金每一掷。平生有钱将与人，江上故园空四壁。吾观费子毛骨奇，广眉大口仍赤髭。看君失路尚如此，人生贵贱那得知。高秋八月归南楚，东门一壶聊出祖。路指凤皇山北云，衣沾鹦鹉洲边雨。勿叹蹉跎白发新，应须守道勿羞贫。男儿何必恋妻子，莫向江村老却人。
送韩巽入都觐省便赴举::岑参::槐叶苍苍柳叶黄，秋高八月天欲霜。青门百壶送韩侯，白云千里连嵩丘。北堂倚门望君忆，东归扇枕后秋色。洛阳才子能几人，明年桂枝是君得。
送李副使赴碛西官车::岑参::火山六月应更热，赤亭道口行人绝。知君惯度祁连城，岂能愁见轮台月。脱鞍暂入酒家垆，送君万里西击胡。功名祗向马上取，真是英雄一丈夫。
凉州馆中与诸判官夜集::岑参::弯弯月出挂城头，城头月出照梁州。凉州七里十万家，胡人半解弹琵琶。琵琶一曲肠堪断，风萧萧兮夜漫漫。河西幕中多故人，故人别来三五春。花门楼前见秋草，岂能贫贱相看老。一生大笑能几回，斗酒相逢须醉倒。
酒泉太守席上醉后作::岑参::琵琶长笛曲相和，羌儿胡雏齐唱歌。浑炙犂牛烹野驼，交河美酒归叵罗。三更醉后军中寝，无奈秦山归梦何。
偃师东与韩樽同诣景云晖上人即事::岑参::山阴老僧解楞伽，颍阳归客远相过。烟深草湿昨夜雨，雨后秋风渡漕河。空山终日尘事少，平郊远见行人小。尚书碛上黄昏钟，别驾渡头一归鸟。
醉题匡城周少府厅壁::岑参::妇姑城南风雨秋，妇姑城中人独愁。愁云遮却望乡处，数日不上西南楼。故人薄暮公事闲，玉壶美酒琥珀殷。颍阳秋草今黄尽，醉卧君家犹未还。
炖煌太守后庭歌::岑参::炖煌太守才且贤，郡中无事高枕眠。太守到来山出泉，黄砂碛里人种田。炖煌耆旧鬓皓然，愿留太守更五年。城头月出星满天，曲房置酒张锦筵。美人红妆色正鲜，侧垂高髻插金钿。醉坐藏钩红烛前，不知钩在若个边。为君手把珊瑚鞭，射得半段黄金钱，此中乐事亦已偏。
喜韩樽相过::岑参::三月灞陵春已老，故人相逢耐醉倒。瓮头春酒黄花脂，禄米只充沽酒资。长安城中足年少，独共韩侯开口笑。桃花点地红斑斑，有酒留君且莫还。与君兄弟日携手，世上虚名好是闲。
银山碛西馆::岑参::银山碛口风似箭，铁门关西月如练。双双愁泪沾马毛，飒飒胡沙迸人面。丈夫三十未富贵，安能终日守笔砚。
感遇::岑参::五花骢马七香车，云是平阳帝子家。凤皇城头日欲斜，门前高树鸣春鸦。汉家鲁元君不闻，今作城西一古坟。昔来唯有秦王女，独自吹萧乘白云。
太白胡僧歌::岑参::闻有胡僧在太白，兰若去天三百尺。一持楞伽入中峰，世人难见但闻钟。窗边锡杖解两虎，床下钵盂藏一龙。草衣不针复不线，两耳垂肩眉覆面。此僧年几那得知，手种青松今十围。心将流水同清净，身与浮云无是非。商山老人已曾识，愿一见之何由得。山中有僧人不知，城里看山空黛色。
卫节度赤骠马歌::岑参::君家赤骠画不得，一团旋风桃花色。红缨紫鞚珊瑚鞭，玉鞍锦鞯黄金勒。请君鞲出看君骑，尾长窣地如红丝。自矜诸马皆不及，却忆百金新买时。香街紫陌凤城内，满城见者谁不爱。扬鞭骤急白汗流，弄影行骄碧蹄碎。紫髯胡雏金剪刀，平明剪出三鬃高。枥上看时独意气，众中牵出偏雄豪。骑将猎向南山口，城南孤兔不复有。草头一点疾如飞，却使苍鹰翻向后。忆昨看君朝未央，鸣珂拥盖满路香。始知边将真富贵，可怜人马相辉光。男儿称意得如此，骏马长鸣北风起。待君东去埽胡尘，为君一日行千里。
田使君美人舞如莲花北鋋歌::岑参::美人舞如莲花旋，世人有眼应未见。高堂满地红氍毹，试舞一曲天下无。此曲胡人传入汉，诸客见之惊且叹。慢脸娇娥纤复秾，轻罗金缕花葱茏。回裾转袖若飞雪，左鋋右鋋生旋风。琵琶横笛和未匝，花门山头黄云合。忽作出塞入塞声，白草胡沙寒飒飒。翻身入破如有神，前见后见回回新。始知诸曲不可比，采莲落梅徒聒耳。世人学舞祗是舞，恣态岂能得如此。
裴将军宅芦管歌::岑参::辽东九月芦叶断，辽东小儿采芦管。可怜新管清且悲，一曲风飘海头满。海树萧索天雨霜，管声寥亮月苍苍。白狼河北堪愁恨，玄兔城南皆断肠。辽东将军长安宅，美人芦管会佳客。弄调啾飕胜洞箫，发声窈窕欺横笛。夜半高堂客未回，祗将芦管送君杯。巧能陌上惊杨柳，复向园中误落梅。诸客爱之听未足，高卷珠帘列红烛。将军醉舞不肯休，更使美人吹一曲。
韦员外家花树歌::岑参::今年花似去年好，去年人到今年老。始知人老不如花，可惜落花君莫埽。君家兄弟不可当，列卿御史尚书郎。朝回花底恒会客，花扑玉缸春酒香。
醉后戏与赵歌儿::岑参::秦州歌儿歌调苦，偏能立唱濮阳女。座中醉客不得意，闻之一声泪如雨。向使逢着汉帝怜，董贤气咽不能语。
入蒲关先寄秦中故人::岑参::秦山数点似青黛，渭上一条如白练。京师故人不可见，寄将两眼看飞燕。
奉和中书舍人贾至早朝大明宫::岑参::鸡鸣紫陌曙光寒，莺啭皇州春色阑。金阙晓钟开万户，玉阶仙仗拥千官。花迎剑珮星初落，柳拂旌旗露未干。独有凤皇池上客，阳春一曲和皆难。
和祠部王员外雪后早朝即事::岑参::长安雪后似春归，积素凝华连曙晖。色借玉珂迷晓骑，光添银烛晃朝衣。西山落月临天仗，北阙晴云捧禁闱。闻道仙郎歌白雪，由来此曲和人稀。
秋夕读书幽兴献兵部李侍郎::岑参::年纪蹉跎四十强，自怜头白始为郎。雨滋苔藓侵堦绿，秋飒梧桐覆井黄。惊蝉也解求高树，旅雁还应厌后行。览卷试穿邻舍壁，明灯何惜借余光。
使君席夜送严河南赴长水::岑参::娇歌急管杂青丝，银烛金杯映翠眉。使君地主能相送，河尹天明坐莫辞。春城月出人皆醉，野戍花深马去迟。寄声报尔山翁道，今日河南胜昔时。
暮春虢州东亭送李司马归扶风别庐::岑参::柳亸莺娇花复殷，红亭绿酒送君还。到来函谷愁中月，归去磻谿梦里山。帘前春色应须惜，世上浮名好是闲。西望乡关肠欲断，对君衫袖泪痕斑。
九日使君席奉饯卫中丞赴长水::岑参::节使横行西出师，鸣弓擐甲羽林儿。台上霜风凌草木，军中杀气傍旌旗。预知汉将宣威日，正是胡尘欲灭时。为报使君多泛菊，更将弦管醉东篱。
西掖省即事::岑参::西掖重云开曙晖，北山疏雨点朝衣。千门柳色连青琐，三殿花香入紫微。平明端笏陪鹓列，薄暮垂鞭信马归。官拙自悲头白尽，不如岩下偃荆扉。
首春渭西郊行呈蓝田张二主簿::岑参::迥风度雨渭城西，细草新花踏作泥。秦女峰头雪未尽，胡公阪上日初低。愁窥白发羞微禄，悔别青山忆旧谿。闻道辋川多胜事，玉壶春酒正堪携。
赴嘉州过城固县寻永安超禅师房::岑参::满寺枇杷冬着花，老僧相见具袈裟。汉王城北雪初霁，韩信台西日欲斜。门外不须催五马，林中且听演三车。岂料巴川多胜事，为君书此报京华。
酬畅当嵩山寻麻道士见寄::岑参::闻逐樵夫闲看棋，忽逢人世是秦时。开云种玉嫌山浅，渡海传书怪鹤迟。阴洞石幢微有字，古坛松树半无枝。烦君远示青囊录，愿得相从一问师。
献封大夫破播仙凯歌六首 一::岑参::汉将承恩西破戎，捷书先奏未央宫。天子预开麟阁待，祗今谁数贰师功。
献封大夫破播仙凯歌六首 二::岑参::官军西出过楼兰，营幕傍临月窟寒。蒲海晓霜凝马尾，葱山夜雪扑旌竿。
献封大夫破播仙凯歌六首 三::岑参::鸣笳叠鼓拥回军，破国平蕃昔未闻。丈夫鹊印摇边月，大将龙旗掣海云。
献封大夫破播仙凯歌六首 四::岑参::日落辕门鼓角鸣，千群面缚出蕃城。洗兵鱼海云迎阵，秣马龙堆月照营。
献封大夫破播仙凯歌六首 五::岑参::蕃军遥见汉家营，满谷连山遍哭声。万箭千刀一夜杀，平明流血浸空城。
献封大夫破播仙凯歌六首 六::岑参::暮雨旌旗湿未干，胡烟白草日光寒。昨夜将军连晓战，蕃军只见马空鞍。
春兴戏题赠李侯::岑参::黄雀始欲衔花来，君家种桃花未开。长安二月眼看尽，寄报春风早为催。
过燕支寄杜位::岑参::燕支山西酒泉道，北风吹沙卷白草。长安遥在日光边，忆君不见令人老。
题苜蓿峰寄家人::岑参::苜蓿峰边逢立春，胡芦河上泪沾巾。闺中只是空相忆，不见沙场愁杀人。
玉关寄长安李主簿::岑参::东去长安万里余，故人何惜一行书。玉关西望堪肠断，况复明朝是岁除。
武威送刘判官赴碛西行军::岑参::火山五月行人少，看君马去疾如鸟。都护行营太白西，角声一动胡天晓。
虢州后亭送李判官使赴晋绛::岑参::西原驿路挂城头，客散红亭雨未收。君去试看汾水上，白云犹似汉时秋。
五月四日送王少府归华阴::岑参::仙掌分明引马头，西看一点是关楼。五月也须应到舍，知君不肯更淹留。
原头送范侍御::岑参::百尺原头酒色殷，路傍骢马汗斑斑。别君祇有相思梦，遮莫千山与万山。
送李明府赴睦州便拜觐太夫人::岑参::手把铜章望海云，夫人江上泣罗裙。严滩一点舟中月，万里烟波也梦君。
虢州西山亭子送范端公::岑参::百尺红亭对万峰，平明相送到斋钟。骢马劝君皆卸却，使君家酝旧来浓。
奉送贾侍御使江外::岑参::新骑骢马复承恩，使出金陵过海门。荆南渭北难相见，莫惜衫襟着酒痕。
崔仓曹席上送殷寅充石相判官赴淮南::岑参::清淮无底绿江深，宿处津亭枫树林。驷马欲辞丞相府，一樽须尽故人心。
送崔子还京::岑参::匹马西从天外归，扬鞭只共鸟争飞。送君九月交河北，雪里题诗泪满衣。
酒泉太守席上醉后作::岑参::酒泉太守能剑舞，高堂置酒夜击鼓。胡笳一曲断人肠，座上相看泪如雨。
题观楼::岑参::荒楼荒井闭空山，关令乘云去不还。羽盖霓旌何处在，空留药臼向人间。
草堂村寻罗生不遇::岑参::数株谿柳色依依，深巷斜阳暮鸟飞。门前雪满无人迹，应是先生出未归。
山房春事二首 一::岑参::风恬日暖荡春光，戏蝶游蜂乱入房。数枝门柳低衣桁，一片山花落笔床。
山房春事二首 二::岑参::梁园日暮乱飞鸦，极目萧条三两家。庭树不知人死尽，春来还发旧时花。
逢入京使::岑参::故园东望路漫漫，双袖龙钟泪不干。马上相逢无纸笔，凭君传语报平安。
过碛::岑参::黄沙碛里客行迷，四望云天直下低。为言地尽天还尽，行到安西更向西。
碛中作::岑参::走马西来欲到天，辞家见月两回圆。今夜不知何处宿，平沙万里绝人烟。
赴北庭度陇思家::岑参::西向轮台万里馀，也知乡信日应疏。陇山鹦鹉能言语，为报家人数寄书。
胡歌::岑参::黑姓蕃王貂鼠裘，葡萄宫锦醉缠头。关西老将能苦战，七十行兵仍未休。
赵将军歌::岑参::九月天山风似刀，城南猎马缩寒毛。将军纵博场场胜，赌得单于貂鼠袍。
醉戏窦子美人::岑参::朱唇一点桃花殷，宿妆娇羞偏髻鬟。细看只似阳台女，醉着莫许归巫山。
秋夜闻笛::岑参::天门街西闻捣帛，一夜愁杀湘南客。长安城中百万家，不知何人吹夜笛。
戏问花门酒家翁::岑参::老人七十仍沽酒，千壶百瓮花门口。道傍榆荚仍似钱，摘来沽酒君肯否。
春梦::岑参::洞房昨夜春风起，故人尚隔湘江水。枕上片时春梦中，行尽江南数千里。
冬夕::岑参::浩汗霜风刮天地，温泉火井无生意。泽国龙蛇冻不伸，南山瘦柏消残翠。
武阳送别::沈宇::菊黄芦白雁初飞，羌笛胡笳泪满衣。送君肠断秋江水，一去东流何日归。
代闺人::沈宇::杨柳青青鸟乱吟，春风香霭洞房深。百花帘下朝窥镜，明月窗前夜理琴。
云中行::薛奇童::云中小儿吹金管，向晚因风一川满。塞北云高心已悲，城南木落肠堪断。忆昔魏家都此方，凉风观前朝百王。千门晓映山川色，双阙遥连日月光。举杯称寿永相保，日夕歌钟彻清昊。将军汗马百战场，天子射兽五原草。寂寞金舆去不归，陵上黄尘满路飞。河边不语伤流水，川上含情叹落晖。此时独立无所见，日暮寒风吹客衣。
东溪待苏户曹不至::张万顷::洛阳城东伊水西，千花万竹使人迷。台上柳枝临岸低，门前荷叶与桥齐。日暮待君君不见，长风吹雨过青溪。
春旦歌::沈颂::常闻嬴女玉箫台，奏曲情深彩凤来。欲登此地销归恨，却羡双飞去不回。
卫中作::沈颂::卫风愉艳宜春色，淇水清泠增暮愁。总使榴花能一醉，终须萱草暂忘忧。
代征人妻喜夫还::梁锽::征夫走马发渔阳，少妇含娇开洞房。千日废台还挂镜，数年尘面再新妆。春风喜出今朝户，明日虚眠昨夜床。莫道幽闺书信隔，还衣总是旧时香。
咏木老人::梁锽::刻木牵丝作老翁，鸡皮鹤发与真同。须臾弄罢寂无事，还似人生一梦中。
客中作::杜俨::书剑催人不暂闲，洛阳羁旅复秦关。容颜岁岁愁边改，乡国时时梦里还。
横吹曲辞 长安道::崔颢::长安甲第高入云，谁家居住霍将军。日晚朝回拥宾从，路傍拜揖何纷纷。莫言炙手手可热，须臾火尽灰亦灭。莫言贫贱即可欺，人生富贵自有时。一朝天子赐颜色，世上悠悠应始知。
横吹曲辞 紫骝马::秦韬玉::渥洼奇骨本难求，况是豪家重紫骝。膘大宜悬银压銙，力浑欺却玉衔头。生狞弄影风随起，躞蹀冲尘汗满沟。若遇丈夫皆调御，任从骑取觅封侯。
横吹曲辞 骢马曲::纪唐天::连钱出塞蹋沙蓬，岂比当时御史骢。逐北自谙深碛路，连嘶谁念静边功。登山每与青云合，弄影应知碧草同。今日虏平将换妾，不如罗袖舞春风。
横吹曲辞 雨雪曲::翁绶::边声四合殷河流，雨雪飞来遍陇头。铁岭探人迷鸟道，阴山飞将湿貂裘。斜飘旌斾过戎帐，半杂风沙入戍楼。
横吹曲辞 雍台歌::温庭筠::太子池南楼百尺，八窗新树疏帘隔。黄金铺首画钩陈，羽葆亭童拂交戟。盘纡阑楯临高台，帐殿临流鸾扇开。早雁声鸣细波起，映花卤簿龙飞回。
相和歌辞 公无渡河::王建::渡头恶天两岸远，波涛塞川如叠坂。幸无白刃驱向前，何用将身自弃捐。蛟龙啮尸鱼食血，黄泥直下无青天。男儿纵轻妇人语，惜君性命还须取。妇人无力挽断衣，舟沈身死悔难追，公无渡河公自为。
相和歌辞 江南曲八首 七::刘希夷::北堂红草盛丰茸，南湖碧水照芙蓉。朝游暮起金花尽，渐觉罗裳珠露浓。自惜妍华三五岁，已叹关山千万重。人情一去无还日，欲赠怀芳怨不逢。
相和歌辞 江南曲八首 八::刘希夷::忆昔江南年盛时，平生怨在长洲曲。冠盖星繁湘水上，冲风摽落洞庭渌。落花舞袖红纷纷，朝霞高阁洗晴云。谁言此处婵娟子，珠玉为心以奉君。
相和歌辞 江南曲::于鹄::偶向江边采白蘋，还随女伴赛江神。众中不敢分明语，暗掷金钱卜远人。
相和歌辞 江南曲::韩翃::长乐花枝雨点消，江城日暮好相邀。春楼不闭葳蕤锁，绿水回通宛转桥。
相和歌辞 江南曲::张籍::江南人家多橘树，吴姬舟上织白纻。土地卑湿饶虫蛇，连木为牌入江住。江村亥日长为市，落帆渡桥来浦里。青莎覆城竹为屋，无井家家饮潮水。长江午日酤春酒，高高酒旗悬江口。倡楼两岸悬水栅，夜唱竹枝留北客。江南风土欢乐多，悠悠处处尽经过。
相和歌辞 陌上桑::陆龟蒙::皓齿还如贝色含，长眉亦似烟华贴。邻娃尽著绣裆襦，独自提筐采蚕叶。
相和歌辞 王昭君::储光羲::日暮惊沙乱雪飞，傍人相劝易罗衣。强来前帐看歌舞，共待单于夜猎归。
相和歌辞 王昭君::僧皎然::自倚婵娟望主恩，谁知美恶忽相翻。黄金不买汉宫貌，青冢空埋胡地魂。
相和歌辞 王昭君二首 一::白居易::满面胡沙满鬓风，眉销残黛脸销红。愁苦辛勤憔悴尽，如今却似画图中。
相和歌辞 王昭君::李商隐::毛延寿画欲通神，忍为黄金不为人。马上琵琶行万里，汉宫长有隔生春。
相和歌辞 明妃曲::王偃::北望单于日半斜，明君马上泣胡沙。一双泪滴黄河水，应得东流入汉家。
相和歌辞 昭君词::李端::李陵初送子卿回，汉月明明照帐来。忆著长安旧游处，千门万户玉楼台。
相和歌辞 楚妃叹::张籍::湘云初起江沈沈，君王遥在云梦林。江南雨多旌旗暗，台下朝朝春水深。章华殿前朝万国，君心独自终无极。楚兵满地能逐禽，谁用一身继筋力。西江若翻云梦中，麋鹿死尽应还宫。
相和歌辞 楚妃怨::张籍::梧桐叶下黄金井，横架辘轳牵素绠。美人初起天未明，手拂银缾秋水冷。
相和歌辞 短歌行六首 二::顾况::我欲升天天隔霄，我思渡水水无桥。我欲上山山路险，我欲汲井井泉遥。越人翠被今何夕，独立沙边江草碧。
相和歌辞 短歌行六首 三::顾况::新系青丝百尺绳，心在君家辘轳上。我心皎洁君不知，辘轳一转一惆怅。
相和歌辞 短歌行六首 六::顾况::轩辕皇帝初得仙，鼎湖一去三千年。周流三十六洞天，洞中日月星辰连。骑龙驾景游八极，轩辕弓剑无人识，东海青童寄消息。
相和歌辞 短歌行::张籍::青天荡荡高且虚，上有白日无根株。流光暂出还入地，催我少年不须臾。与君相逢不寂寞，衰老不复如今乐。玉卮盛酒置君前，再拜愿君千万年。
相和歌辞 铜雀台::罗隐::强歌强舞竟难胜，花落花开泪满缯。祗合当年伴君死，免教憔悴望西陵。
相和歌辞 铜雀台::薛能::魏帝当时铜雀台，黄花深映棘丛开。人生富贵须回首，此地岂无歌舞来。
相和歌辞 铜雀妓::吴烛::秋色西陵满绿芜，繁弦急管彊欢娱。长舒罗袖不成舞，却向风前承泪珠。
相和歌辞 铜雀妓::僧皎然::彊开尊酒向陵看，忆得君王旧日欢。不觉余歌悲自断，非关艳曲转声难。
相和歌辞 雀台怨::程氏长文::君王去后行人绝，萧竽不响歌喉咽。雄剑无威光彩沈，宝琴零落金星灭。玉阶寂寂坠秋露，月照当时歌舞处。当时歌舞人不回，化为今日西陵灰。
相和歌辞 猛虎行::张籍::南山北山树冥冥，猛虎白日绕林行。向晚一身当道食，山中麋鹿尽无声。年年养子在深谷，雌雄上山不相逐。谷中近窟有山村，长向村家取黄犊。五陵年少不敢射，空来林下看行迹。
相和歌辞 燕歌行::贾至::国之重镇惟幽都，东威九夷制北胡。五军精卒三十万，百战百胜擒单于。前临滹沲后沮水，崇山沃野亘千里。昔时燕王重贤士，黄金筑台从隗始。倏忽兴王定蓟丘，汉家又以封王侯。萧条魏晋为横流，鲜卑窃据朝五州。我唐区夏余十纪，军容武备赫万祀。彤弓黄钺授元帅，垦耕大漠为内地。季秋胶折边草腓，治兵羽猎因出师。千营万队连旌旗，望之如火忽雷驰。匈奴慑窜穷发北，大荒万里无尘飞。隋家昔为天下宰，穷兵黩武征辽海。南风不竞多死声，鼓卧旗折黄云横。六军将士皆死尽，战马空鞍归故营。时迁道革天下平，白环入贡沧海清。自有农夫已高枕，无劳校尉重横行。
相和歌辞 从军行::李颀::白日登山望烽火，昏黄饮马傍交河。行人刁斗风砂暗，公主琵琶幽怨多。野营万里无城郭，雨雪纷纷连大漠。胡雁哀鸣夜夜飞，胡儿眼泪双双落。闻道玉门犹被遮，应将性命逐轻车。年年战骨埋荒外，空见蒲萄入汉家。
相和歌辞 从军行二首 二::李白::百战沙场碎铁衣，城南已合数重围。突营射杀呼延将，独领残兵千骑归。
相和歌辞 从军行 二::王昌龄::烽火城西百尺楼，黄昏独上海风秋。更吹横笛关山月，谁解金闺万里愁。
相和歌辞 从军行 三::王昌龄::琵琶起舞换新声，总是关山旧别情。撩乱边愁弹不尽，高高秋月下长城。
相和歌辞 从军行 四::王昌龄::青海长云暗雪山，孤城遥望雁门关。黄沙百战穿金甲，不破楼兰终不还。
相和歌辞 从军行::张祜::少年金紫就光辉，直指边城虎翼飞。一卷旌收千骑虏，万全身出百重围。黄云断塞寻鹰去，白草连天射雁归。白首汉廷刀笔吏，丈夫功业本相依。
相和歌辞 从军行三首 三::王涯::旄头夜落捷书飞，来奏金门著赐衣。白马将军频破敌，黄龙戍卒几时归。
相和歌辞 前苦寒行二首 二::杜甫::去年白帝雪在山，今年白帝雪在地。冻埋蛟龙南浦缩，寒刮肌肤北风利。楚人四时皆麻衣，楚天万里无晶辉。三足之乌足恐断，羲和送将安所归。
相和歌辞 后苦寒行二首 一::杜甫::南纪巫庐瘴不绝，太古以来无尺雪。蛮夷长老怨苦寒，崐崘天关冻应折。
相和歌辞 秋胡行::高适::妾本邯郸未嫁时，容华倚翠人未知。一朝结发从君子，将妾迢迢东路陲。时逢大道无难阻，君方游宦从陈汝。蕙楼独卧频度春，彩落辞君几徂暑。三月垂杨蚕未眠，携笼结侣南陌边。道逢行子不相识，赠妾黄金买少年。妾家夫婿轻离久，寸心誓与长相守。愿言行路莫多情，送妾贞心在人口。日暮蚕饥相命归，携笼端饰来庭闱。劳心苦力终无恨，所冀君恩那可依。闻说行人已归止，乃是向来赠金子。相看颜色不复言，相顾怀惭有何已。从来自隐无疑背，直为君情也相会。如何咫尺仍有情，况复迢迢千里外。此时顾恩不顾身，念君此日赴河津。莫道向来不得意，故欲留规诫后人。
相和歌辞 善哉行::僧齐己::大鹏刷翮谢溟渤，青云万层高突出。下视秋涛空渺弥，旧处鱼龙皆细物。人生在世何容易，眼浊心昏信生死。愿除嗜欲待身轻，携手同寻列仙事。
相和歌辞 东门行::柳宗元::汉家三十六将军，东方雷动横阵云。鸡鸣函谷客如雾，貌同心异不可数。赤丸夜语飞电光，徼巡司隶眠如羊。当街一叱百吏走，冯敬胸中函匕首。凶徒侧耳潜惬心，悍臣破胆皆杜口。魏王卧内藏兵符，子西掩袂真无辜。羌胡毂下一朝起，敌国舟中非所拟。安陵谁辨削砺功，韩国讵明深井里。绝咽断骨那下补，万金宠赠不如土。
相和歌辞 饮马长城窟行::王翰::长安少年无远图，一生惟羡执金吾。骐驎前殿拜天子，走马为君西击胡。胡沙猎猎吹人面，汉虏相逢不相见。遥闻鼙鼓动地来，传道单于夜犹战。此时顾恩宁顾身，为君一行摧万人。壮士挥戈回白日，单于溅血染朱轮。回来饮马长城窟，长安道傍多白骨。问之耆老何代人，云是秦王筑城卒。黄昏塞北无人烟，鬼哭啾啾声沸天。无罪见诛功不赏，孤魂流落此城边。当昔秦王按剑起，诸侯膝行不敢视。富国彊兵二十年，筑怨兴徭九千里。秦王筑城何太愚，天实亡秦非北胡。一朝祸起萧墙内，渭水咸阳不复都。
相和歌辞 雁门太守行::李贺::黑云压城城欲摧，甲光向月金鳞开。角声满天秋色里，塞上燕支凝夜紫。半卷红旗临易水，霜重鼓寒声不起。报君黄金台上意，提携玉龙为君死。
相和歌辞 雁门太守行::张祜::城头月没霜如水，趚趚蹋沙人似鬼。灯前拭泪试香裘，长引一声残漏子。驼囊泻酒酒一杯，前头喋血心不回。寄语年少妻莫哀，鱼金虎竹天上来，雁门山边骨成灰。
相和歌辞 白头吟::刘希夷::洛阳城东桃李花，飞来飞去落谁家。洛阳女儿惜颜色，行逢落花长叹息。今年花落颜色改，明年花开复谁在。已见松柏摧为薪，更闻桑田变成海。古人无复洛城东，今人还对落花风。年年岁岁花相似，岁岁年年人不同。寄言全盛红颜子，须怜半死白头翁。此翁白头真可怜，伊昔红颜美少年。公子王孙芳树下，清歌妙舞落花前。光禄池台文锦绣，将军楼阁画神仙。一朝卧病无人识，三春行乐在谁边。宛转蛾眉能几时，须臾白发乱如丝。但看旧来歌舞地，惟有黄昏鸟雀悲。
相和歌辞 怨诗::张汯::去年离别雁初归，今夜裁缝萤已飞。
相和歌辞 怨诗二首 一::姚氏月华::春水悠悠春水绿，对此思君泪相续。羞将离恨向东风，理尽秦筝不成曲。
相和歌辞 怨诗二首 二::姚氏月华::与君形影分胡越，玉枕终年对离别。登台北望烟雨深，回身泣向寥天月。
相和歌辞 长门怨::裴交泰::自闭长门经几秋，罗衣湿尽泪还流。一种蛾眉明月夜，南宫歌管北宫愁。
相和歌辞 长门怨::刘皂::宫殿沈沈月欲分，昭阳更漏不堪闻。珊瑚枕上千行泪，不是思君是恨君。
相和歌辞 长门怨::刘言史::独坐炉边结夜愁，暂时恩去亦难留。手持金箸垂红泪，乱拨寒灰不举头。
相和歌辞 长门怨二首 一::李白::天回北斗挂西楼，金屋无人萤火流。月光欲到长门殿，别作深宫一段愁。
相和歌辞 长门怨二首 二::李白::桂殿长愁不记春，黄金四屋起秋尘。夜悬明镜青天上，独照长门宫里人。
相和歌辞 长门怨::僧皎然::春风日日闭长门，摇荡春心自梦魂。若遣花开只笑妾，不如桃李正无言。
相和歌辞 长门怨::刘驾::御泉长绕凤皇楼，只是恩波别处流。闲揲舞衣归未得，夜来砧杵六宫秋。
相和歌辞 长门怨 一::高蟾::天上何劳万古春，君前谁是百年人。魂销尚愧金炉烬，思起犹惭玉辇尘。烟翠薄情攀不得，星芒浮艳采无因。可怜明镜来相向，何似恩光朝夕新。
相和歌辞 长门怨 二::高蟾::天上凤皇休寄梦，人间鹦鹉旧堪悲。平生心绪无人识，一只金梭万丈丝。
相和歌辞 长门怨::张祜::日映宫墙柳色寒，笙歌遥指碧云端。珠铅滴尽无心语，彊把花枝冷笑看。
相和歌辞 长门怨二首 一::郑谷::闲把罗衣泣凤皇，先朝曾教舞霓裳。春来却羡庭花落，得逐晴风出禁墙。
相和歌辞 长门怨二首 二::郑谷::流水君恩共不回，杏花争忍埽成堆。残春未必多烟雨，泪滴闲阶长绿苔。
相和歌辞 长门怨二首 一::刘氏媛::雨滴梧桐秋夜长，愁心和雨到昭阳。泪痕不学君恩断，拭却千行更万行。
相和歌辞 长门怨二首 二::刘氏媛::学画蛾眉独出群，当时人道便承恩。经年不见君王面，花落黄昏空掩门。
相和歌辞 阿娇怨::刘禹锡::望见葳蕤举翠华，试开金屋埽庭花。须臾宫女传来信，云幸平阳公主家。
相和歌辞 倢伃怨::王沈::长信梨花暗欲栖，应门上籥草萋萋。春风吹花乱扑户，班倢车声不至啼。
相和歌辞 倢伃怨::翁绶::谗谤潜来起百忧，朝承恩宠暮仇雠。火烧白玉非因玷，霜翦红兰不待秋。花落昭阳谁共辇，月明长信独登楼。繁华事逐东流水，团扇悲歌万古愁。
相和歌辞 长信怨 一::王昌龄::金井梧桐秋叶黄，珠帘不卷夜来霜。金炉玉枕无颜色，卧听南宫清漏长。
相和歌辞 长信怨 二::王昌龄::奉帚平明金殿开，暂将团扇共裴回。玉颜不及寒鸦色，犹带昭阳日影来。
相和歌辞 宫怨::李益::露湿晴花宫殿香，月明歌吹在昭阳。似将海水添宫漏，共滴长门一夜长。
相和歌辞 宫怨 二::柯崇::长门槐柳半萧疏，玉辇沈思恨有余。红泪旋销倾国态，黄金谁为达相如。
相和歌辞 懊恼曲::温庭筠::藕丝作线难胜针，蘂粉染黄那得深。玉白兰芳不相顾，倡楼一笑轻千金。莫言自古皆如此，健剑刜钟铅绕指。三秋庭绿尽迎霜，惟有荷花守红死。西江小吏朱斑轮，柳缕吐芽香玉春。两股金钗已相许，不令独作空城尘。悠悠楚水流如马，恨紫愁红满平野。野土千年怨不平，至今烧作鸳鸯瓦。
相和歌辞 春江花月夜::温庭筠::玉树歌阑海云黑，花庭忽作青芜国。秦淮有水水无情，还向金陵漾春色。杨家二世安九重，不御华芝嫌六龙。百幅锦帆风力满，连天展尽金芙蓉。珠翠丁星复明灭，龙头劈浪哀笳发。千里涵空照水魂，万枝破鼻团香雪。漏转霞高沧海西，颇黎枕上闻天鸡。蛮弦代雁曲如语，一醉昏昏天下迷。四方倾动烟尘起，犹在浓香梦魂里。后主荒宫有晓莺，飞来只隔西江水。
相和歌辞 堂堂::温庭筠::钱塘岸上春如织，淼淼寒潮带晴色。淮南游客马连嘶，碧草迷人归不得。风飘客意如吹烟，纤指殷勤伤雁弦。一曲堂堂红烛筵，金鲸泻酒如飞泉。
相和歌辞 神弦别曲::李贺::巫山小女隔云别，松花春风山上发。绿盖独穿香迳归，白马花竿前孑孑。蜀江风澹水如罗，堕兰谁泛相经过。南山桂树为君死，云衫残污红脂花。
相和歌辞 祠神歌 迎神::王叡::蓪草头花椰叶裙，蒲葵树下舞蛮云。引领望江遥滴酒，白蘋风起水生文。
相和歌辞 祠神歌 送神::王叡::枨枨山响荅琵琶，酒湿青莎肉饲鸦。树叶无声神去后，纸钱灰出木绵花。
相和歌辞 乌夜啼::杨巨源::可怜杨叶复杨花，雪净烟深碧玉家。乌栖不定枝条弱，城头夜半声哑哑。浮萍摇荡门前水，任罥芙蓉莫堕沙。
相和歌辞 乌夜啼::李白::黄云城边乌欲栖，归飞哑哑枝上啼。机中织锦秦川女，碧纱如烟隔窗语。停梭怅然忆远人，独宿孤房泪如雨。
相和歌辞 乌栖曲::李白::姑苏台上乌栖时，吴王宫里醉西施。吴歌楚舞欢未毕，青山犹衔半边日。
相和歌辞 乌栖曲::王建::章华宫人夜上楼，君王望月西山头。夜深宫殿门不锁，白露满山山叶堕。
相和歌辞 乌栖曲::张籍::西山作宫潮满池，宫乌晓鸣茱萸枝。吴姬自唱采莲曲，君王昨夜舟中宿。
相和歌辞 栖乌曲二首 一::刘方平::蛾眉曼脸倾城国，鸣环动佩新相识。银汉斜临白玉堂，芙蓉行障掩灯光。
相和歌辞 栖乌曲二首 二::刘方平::画舸双艚锦为缆，芙蓉花发莲叶暗。门前月色映横塘，感郎中夜渡潇湘。
相和歌辞 贾客乐::张籍::金陵向西贾客多，船中生长乐风波。欲发移船近江口，船头祭神各浇酒。停杯共说远行期，入蜀经蛮远别离。金多众中为上客，夜夜算缗眠独迟。秋江初月猩猩语，孤帆夜发满湘渚。水工持檝防暗滩，直过山边及前侣。年年逐利西复东，姓名不在县籍中。农夫税多长辛苦，弃业长为贩卖翁。
相和歌辞 襄阳曲::施肩吾::大堤女儿郎莫寻，三三五五结同心。清晨对镜冶容色，意欲取郎千万金。
相和歌辞 三洲歌::温庭筠::团圆莫作波中月，洁白莫为枝上雪。月随波动碎潾潾，雪似梅花不堪折。李娘十六青丝发，画带双花为君结。门前有路轻离别，惟恐归来旧香灭。
相和歌辞 常林欢::温庭筠::宜城酒熟花覆桥，沙晴绿鸭鸣咬咬。秾桑绕舍麦如尾，幽轧鸣机双燕巢。马声特特荆门道，蛮水扬光色如草。锦荐金炉梦正长，东家呃喔鸡鸣早。
相和歌辞 采莲曲::李白::若耶溪边采莲女，笑隔荷花共人语。日照新妆水底明，风飘香袖空中举。岸上谁家游冶郎，三三五五映垂杨。紫骝嘶入落花去，见此踟蹰空断肠。
相和歌辞 采莲曲::贺知章::稽山罢雾郁嵯峨，镜水无风也自波。莫言春度芳菲尽，别有中流采芰荷。
相和歌辞 采莲曲三首 一::王昌龄::吴姬越艳楚王妃，争弄莲舟水湿衣。来时浦口花迎入，采罢江头月送归。
相和歌辞 采莲曲三首 二::王昌龄::荷叶罗裙一色裁，芙蓉向脸两边开。乱入池中看不见，闻歌始觉有人来。
相和歌辞 采莲曲二首 二::戎昱::涔阳女儿花满头，毵毵同泛木兰舟。春风日暮南湖里，争唱菱歌不肯休。
相和歌辞 采莲曲二首 一::鲍溶::弄舟朅来南塘水，荷叶映身摘莲子。暑衣清净鸳鸯喜，作浪舞花惊不起。殷勤护惜纤纤指，水菱初熟多新刺。
相和歌辞 采莲曲二首 二::鲍溶::采莲朅来水无风，莲潭如镜松如龙。夏衫短袖交斜红，艳歌笑鬬新芙蓉，戏鱼住听莲花东。
相和歌辞 采莲曲::张籍::秋江岸边莲子多，采莲女儿凭船歌。青房圆实齐戢戢，争前竞折荡漾波。试牵绿茎下寻藕，断处丝多刺伤手。白练束腰袖半卷，不插玉钗妆梳浅。船中未满度前洲，借问谁家家住远。归时共待暮潮上，自弄芙蓉还荡桨。
相和歌辞 采莲曲::白居易::菱叶萦波荷飐风，荷花深处小船通。逢郎欲语低头笑，碧玉搔头落水中。
相和歌辞 凤吹笙曲::李白::仙人十五爱吹笙，学得昆丘彩凤鸣。始闻炼气餐金液，复道朝天赴玉京。玉京迢迢几千里，凤笙去去无边已。欲叹离声发绛唇，更嗟别调流纤指。此时惜别讵堪闻，此地相看未忍分。重吟真曲和清吹，却奏仙歌响绿云。绿云紫气向函关，访道应寻缑氏山。莫学吹笙王子晋，一遇浮丘断不还。
相和歌辞 采菱行::刘禹锡::白马湖平秋日光，紫菱如锦彩鸾翔。荡舟游女满中央，采菱不顾马上郎。争多逐胜纷相向，时转兰桡破轻浪。长鬟弱袂动参差，钗影钏文浮荡漾。笑语哇咬顾晚晖，蓼花绿岸扣舷归。归来共到市桥步，野蔓系船萍满衣。家家竹楼临广陌，下有连樯多估客。携觞荐芰夜经过，醉踏大堤相应歌。屈平祠下沅江水，月照寒波白烟起。一曲南音此地闻，长安北望三千里。
相和歌辞 阳春曲::温庭筠::云母空窗晓烟薄，香昏龙气凝辉阁。霏霏雾雨杏花天，帘外春威著罗幕。曲栏伏槛金麒麟，沙苑芳郊连翠茵。厩马何能啮芳草，路人不敢随流尘。
相和歌辞 阳春曲::庄南杰::紫锦红囊香满风，金鸾玉轼摇丁冬。沙鸥白羽翦晴碧，野桃红艳烧春空。芳草绵延锁平地，垅蝶双双舞幽翠。凤叫龙吟白日长，落花声底仙娥醉。
舞曲歌辞 公莫舞歌::李贺::方花古础排九楹，刺豹淋血盛银罂。华筵鼓吹无桐竹，长刀直立割鸣筝。横楣麤锦生红纬，日炙锦嫣王未醉。腰下三看宝玦光，项庄掉箾拦前起。材官小臣公莫舞，座上真人赤龙子。芒砀云瑞抱天回，咸阳王气清如水。铁枢铁楗重束关，大旗五丈撞双环。汉王今日须秦印，绝膑刳肠臣不论。
舞曲歌辞 白纻辞二首 一::崔国辅::洛阳梨花落如霰，河阳桃叶生复齐。坐恐玉楼春欲尽，红绵粉絮裛妆啼。
舞曲歌辞 白纻辞二首 二::崔国辅::董贤女弟在椒风，窈窕繁华贵后宫。璧带金釭皆翡翠，一朝零落变成空。
舞曲歌辞 白纻辞二首 一::杨衡::玉缨翠珮杂轻罗，香汗微渍朱颜酡，为君起唱白纻歌。清声袅云思繁多，凝笳哀琴时相和。金壶半倾芳夜促，梁尘霏霏暗红烛。令君安坐听终曲，坠叶飘花难再复。
舞曲歌辞 白纻辞三首 三::李白::吴刀翦彩缝舞衣，明妆丽服夺春辉。扬眉转袖若雪飞，倾城独立世所稀。激楚结风醉忘归，高堂月落烛已微，玉钗挂缨君莫违。
舞曲歌辞 白纻歌二首 一::王建::天河漫漫北斗粲，宫中乌啼知夜半。新缝白纻舞衣成，来迟邀得吴王迎。低鬟转面掩双袖，玉钗浮动秋风生。酒多夜长夜未晓，月明灯光两相照，后庭歌声更窈窕。
舞曲歌辞 白纻歌二首 二::王建::馆娃宫中春日暮，荔枝木瓜花满树。城头乌栖休击鼓，青娥弹瑟白纻舞。夜天燑燑不见星，宫中火照西江明。美人醉起无次第，堕钗遗佩满中庭。此时但愿可君意，回昼为宵亦不寐，年年奉君君莫弃。
舞曲歌辞 白纻歌::张籍::皎皎白纻白且鲜，将作春衫称少年。裁缝长短不能定，自持刀尺向姑前。复恐兰膏污纤指，常遣傍人收堕珥。衣裳著时寒食下，还把玉鞭鞭白马。
舞曲歌辞 白纻歌::柳宗元::翠帷双卷出倾城，龙剑破匣霜月明。朱唇掩抑悄无声，金簧玉磬宫中生。
舞曲歌辞 霓裳辞十首 一::王建::弟子部中留一色，听风听水作霓裳。散声未足重来授，直到床前见上皇。
舞曲歌辞 霓裳辞十首 二::王建::中管五弦初半曲，遥教合上隔帘听。一声声向天头落，效得仙人夜唱经。
舞曲歌辞 霓裳辞十首 三::王建::自直梨园得出稀，更番上曲不教归。一时跪拜霓裳彻，立地阶前赐紫衣。
舞曲歌辞 霓裳辞十首 四::王建::旋翻新谱声初足，除却梨园未教人。宣与书家分手写，中官走马赐功臣。
舞曲歌辞 霓裳辞十首 五::王建::伴教霓裳有贵妃，从初直到曲成时。日长耳里闻声熟，拍数分毫错总知。
舞曲歌辞 霓裳辞十首 七::王建::敕赐宫人澡浴回，遥看美女院门开。一山星月霓裳动，好字先从殿里来。
舞曲歌辞 霓裳辞十首 八::王建::传呼法部按霓裳，新得承恩别作行。应是贵妃楼上看，内人舁下彩罗箱。
舞曲歌辞 霓裳辞十首 九::王建::朝元阁上山风起，夜听霓裳玉露寒。宫女月中更替立，黄金梯滑并行难。
舞曲歌辞 霓裳辞十首 十::王建::知向华清年月满，山头山底种长生。去时留下霓裳曲，总是离宫别馆声。
琴曲歌辞 湘妃::李贺::筠竹千年老不死，长伴秦娥盖湘水。蛮娘吟弄满寒空，九山静绿泪花红。离鸾别凤烟梧中，巫云蜀雨遥相通。幽愁秋气上青枫，凉夜波间吟古龙。
琴曲歌辞 湘妃怨::陈羽::二妃怨处云沈沈，二妃哭处湘水深。商人酒滴庙前草，萧飒风生斑竹林。
琴曲歌辞 湘妃列女操::鲍溶::有虞夫人哭虞后，淑女何事又伤离。竹上泪迹生不尽，寄哀云和五十丝。云和经奏钧天曲，乍听宝琴遥嗣续。三湘测测流急绿，秋夜露寒蜀帝飞。枫林月斜楚臣宿，更疑川宫日黄昏。暗携女手殷勤言，环佩玲珑有无间。终疑既远双悄悄，苍梧旧云岂难召。老猿心寒不可啸，目眄眄兮意蹉跎。
琴曲歌辞 昭君怨::白居易::明妃风貌最娉婷，合在椒房应四星。只得当年备宫掖，何曾专夜奉帏屏。见疏从道迷图画，知屈那教配虏廷。自是君恩薄如纸，不须一向恨丹青。
琴曲歌辞  游春辞二首 一::王涯::曲江丝柳变烟条，寒骨冰随暖气销。才见春光生绮陌，已闻清乐动云韶。
琴曲歌辞  游春辞二首 二::王涯::经过柳陌与桃蹊，寻逐风光着处迷。鸟度时时冲絮起，花繁衮衮压枝低。
琴曲歌辞  秋思二首 一::王涯::网轩凉吹动轻衣，夜听更长玉漏稀。月渡天河光转湿，鹊惊秋树叶频飞。
琴曲歌辞  秋思二首 二::王涯::宫连太液见苍波，暑气微清秋意多。一夜轻风蘋末起，露珠翻尽满池荷。
琴曲歌辞 胡笳十八拍 第二拍::刘商::马上将余向绝域，厌生求死死不得。戎羯腥膻岂是人，豺狼喜怒难姑息。行尽天山足霜霰，风土萧条近胡国。万里重阴鸟不飞，寒沙莽莽无南北。
琴曲歌辞 胡笳十八拍 第三拍::刘商::如羇囚兮在缧绁，忧虑万端无处说。使余力兮翦余发，食余肉兮饮余血。诚知杀身愿如此，以余为妻不如死。早被蛾眉累此身，空悲弱质柔如水。
琴曲歌辞 胡笳十八拍 第五拍::刘商::水头宿兮草头坐，风吹汉地衣裳破。羊脂沐发长不梳，羔子皮裘领仍左。狐襟貉袖腥复膻，昼披行兮夜披卧。毡帐时移无定居，日月长兮不可过。
琴曲歌辞 胡笳十八拍 第六拍::刘商::怪得春光不来久，胡中风土无花柳。天翻地覆谁得知，如今正南看北斗。姓名音信两不通，终日经年常闭口。是非取与在指㧑，言语传情不如手。
琴曲歌辞 胡笳十八拍 第七拍::刘商::男儿妇人带弓箭，塞马蕃羊卧霜霰。寸步东西岂自由，偷生乞死非情愿。龟兹筚篥愁中听，碎叶琵琶夜深怨。竟夕无云月上天，故乡应得重相见。
琴曲歌辞 胡笳十八拍 第八拍::刘商::忆昔私家恣娇小，远取珍禽学驯扰。如今沦弃念故乡，悔不当初放林表。朔风萧萧寒日暮，星河寥落胡天晓。旦夕思归不得归，愁心想似笼中鸟。
琴曲歌辞 胡笳十八拍 第九拍::刘商::当日苏武单于问，道是宾鸿解传信。学他刺血写得书，书上千重万重恨。髯胡少年能走马，弯弓射飞无远近。遂令边雁转怕人，绝域何由达方寸。
琴曲歌辞 胡笳十八拍 第十拍::刘商::恨凌辱兮恶腥膻，憎胡地兮怨胡天。生得胡儿欲弃捐，及生母子情宛然。貌殊语异憎还爱，心中不觉常相牵。朝朝暮暮在眼前，腹生手养宁不怜。
琴曲歌辞 胡笳十八拍 第十一拍::刘商::日来月往相推迁，迢迢星岁欲周天。无冬无夏卧霜霰，水冻草枯为一年。汉家甲子有正朔，绝域三光空自悬。几回鸿雁来又去，肠断蟾蜍亏复圆。
琴曲歌辞 胡笳十八拍 第十二拍::刘商::破瓶落井空永沈，故乡望断无归心。宁知远使问姓名，汉语泠泠传好音。梦魂几度到乡国，觉后翻成哀怨深。如今果是梦中事，喜过悲来情不任。
琴曲歌辞 胡笳十八拍 第十三拍::刘商::童稚牵衣双在侧，将来不可留又忆。还乡惜别两难分，宁弃胡儿归旧国。山川万里复边戍，背面无由得消息。泪痕满面对残阳，终日依依向南北。
琴曲歌辞 胡笳十八拍 第十四拍::刘商::莫以胡儿可羞耻，恩情亦各言其子。手中十指有长短，截之痛惜皆相似。还乡岂不见亲族，念此飘零隔生死。南风万里吹我心，心亦随风渡辽水。
琴曲歌辞 胡笳十八拍 第十七拍::刘商::行尽胡天千万里，惟见黄沙白云起。马饥跑雪衔草根，人渴敲冰饮流水。燕山髣髴辨烽戍，鼙鼓如闻汉家垒。努力前程是帝乡，生前免向胡中死。
琴曲歌辞 胡笳十八拍 第十八拍::刘商::归来故乡见亲族，田园半芜春草绿。明烛重然煨烬灰，寒泉更洗沈泥玉。载持巾栉礼仪好，一弄丝桐生死足。出入关山十二年，哀情尽在胡笳曲。
琴曲歌辞 三峡流泉歌::李季兰::妾家本住巫山云，巫山流水常自闻。玉琴弹出转寥敻，直似当时梦中听。三峡流泉几千里，一时流入深闺里。巨石奔崖指下生，飞波走浪弦中起。初疑喷涌含雷风，又似呜咽流不通。回湍曲濑势将尽，时复滴沥平沙中。忆昔阮公为此曲，能使仲容听不足。一弹既罢复一弹，愿似流泉镇相续。
琴曲歌辞 绿竹引::宋之问::青溪绿潭潭水侧，修竹婵娟同一色。徒生仙实凤不游，老死空山人讵识。妙年秉愿逃俗纷，归卧嵩丘弄白云。
琴曲歌辞 龙宫操::顾况::龙宫月明光参差，精卫衔石东飞时。鲛人织绡采藕丝，翻江倒海倾吴蜀。汉女江妃杳相续，龙王宫中水不足。
琴曲歌辞 司马相如琴歌::张祜::凤兮凤兮非无凰，山重水阔不可量。梧桐结阴在朝阳，濯羽弱水鸣高翔。
琴曲歌辞 霍将军::崔颢::长安甲第高入云，谁家居住霍将军。日晚朝回拥宾从，路傍揖拜何纷纷。莫言炙手手可热，须臾火尽灰亦灭。莫言贫贱即可欺，人生富贵自有时。一朝天子赐颜色，世上悠悠应自知。
杂曲歌辞 出门行二首 一::孟郊::长河悠悠去无极，百龄同此可叹息。秋风白露霑人衣，壮心凋落夺颜色。少年出门将诉谁，川无梁兮路无岐。一闻陌上苦寒奏，使我伫立惊且悲。君今得意厌粱肉，岂复念我贫贱时。
杂曲歌辞 伤歌行::张籍::黄门诏下促收捕，京兆君系御史府。出门无复部曲随，亲戚相逢不容语。辞成谪尉南海州，受命不得须臾留。身着青衫骑恶马，东门之东无送者。邮夫防吏急喧驱，往往惊堕马蹄下。长安里中荒大宅，朱门已除十二戟。高堂舞榭锁管弦，美人遥望西南天。
杂曲歌辞 伤歌行::庄南杰::兔走鸟飞不相见，人事依稀速如电。王母夭桃一度开，玉楼红粉千回变。车驰马走咸阳道，石家旧宅空荒草。秋雨无情不惜花，芙蓉一一惊香倒。劝君莫谩栽荆棘，秦皇虚费驱山力。英风一去更无言，白骨沈埋暮山碧。
杂曲歌辞 妾薄命三首 二::李端::玉垒城边争走马，铜蹄市里共乘舟。鸣环动佩思无尽，掩袖低巾泪不流。畴昔将歌邀客醉，如今欲舞对君羞。忍怀贱妾平生曲，独上襄阳旧酒楼。
杂曲歌辞 妾薄命::卢弼::君恩已断尽成空，追想娇欢恨莫穷。长为蕣华光晓日，谁知团扇送秋风。黄金买赋心徒切，清路飞尘信莫通。闲凭玉栏思旧事，几回春暮泣残红。
杂曲歌辞 妾薄命::胡曾::阿娇初失汉皇恩，旧赐罗衣亦罢熏。欹枕夜悲金屋雨，卷帘朝泣玉楼云。宫前叶落鸳鸯瓦，架上尘生翡翠裙。龙骑不巡时渐久，长门长掩绿苔文。
杂曲歌辞 羽林行::王建::长安恶少出名字，楼下劫商楼上醉。天明下直明光宫，散入五陵松柏中。百回杀人身合死，赦书尚有收城功。九衢一日消息定，乡吏籍中重改姓。出来依旧属羽林，立在殿前射飞禽。
杂曲歌辞 神仙曲::李贺::碧峰海面藏灵书，上帝拣作神仙居。晴时笑语闻空虚，鬬乘巨浪骑鲸鱼。春罗翦字邀王母，共宴红楼最深处。鹤羽冲风过海迟，不如却使青龙去。犹疑王母不相许，垂露娃鬟更传语。
杂曲歌辞 春日行::张籍::春日融融池上暖，竹牙出土兰心短。草堂晨起酒半醒，家僮报我园花满。头上皮冠未曾整，直入花间不寻径。树树殷勤尽遶行，举枝未遍春日暝。不用积金著青天，不用服药求神仙。但愿园里花长好，一生饮酒花前老。
杂曲歌辞 缓歌行::李颀::小来托身攀贵游，倾财破产无所忧。暮拟经过石渠署，朝将出入铜龙楼。结交杜陵轻薄子，谓言可生复可死。一沈一浮会有时，弃我翻然如脱屣。男儿立身须自彊，十五闭户颍水阳。业就功成见明主，击钟鼎食坐华堂。二八蛾眉梳堕马，美酒清歌曲房下。文昌宫中赐锦衣，长安陌上退朝归。五侯宾从莫敢视，三省官僚揖者稀。早知今日读书是，悔作从来任侠非。
杂曲歌辞 结客少年场行::沈彬::重义轻生一剑知，白虹贯日报雠归。片心惆怅清平世，酒市无人问布衣。
杂曲歌辞 少年乐::李贺::芳草落花如锦地，二十长游醉乡里。红缨不重白马骄，垂柳金丝香拂水。吴娥未笑花不开，绿鬓耸堕兰云起。陆郎倚醉牵罗袂，夺得宝钗金翡翠。
杂曲歌辞 少年行四首 一::王维::新丰美酒斗十千，咸阳游侠多少年。相逢意气为君饮，系马高楼垂柳边。
杂曲歌辞 少年行四首 二::王维::汉家君臣欢宴终，高议云台论战功。天子临轩赐侯印，将军佩出明光宫。
杂曲歌辞 少年行四首 三::王维::出身仕汉羽林郎，初随骠骑战渔阳。孰知不向边庭苦，纵死犹闻侠骨香。
杂曲歌辞 少年行四首 四::王维::一身能臂两雕弧，虏骑千群只似无。偏坐金鞍调白羽，纷纷射杀五单于。
杂曲歌辞 少年行::张籍::少年从出猎长杨，禁中新拜羽林郎。独到辇前射双虎，君王手赐黄金铛。日日鬬鸡都市里，赢得宝刀重刻字。百里报雠夜出城，平明还在倡楼醉。遥闻虏到平陵下，不待诏书行上马。斩得名王献桂宫，封侯起第一日中。不为六郡良家子，百战始取边城功。
杂曲歌辞 少年行四首 一::令狐楚::少小边州惯放狂，骣骑蕃马射黄羊。如今年事无筋力，犹倚营门数雁行。
杂曲歌辞 少年行四首 二::令狐楚::家本清河住五城，须凭弓箭得功名。等闲飞鞚秋原上，独向寒云试射声。
杂曲歌辞 少年行四首 三::令狐楚::弓背霞明剑照霜，秋风走马出咸阳。未收天子河湟地，不拟回头望故乡。
杂曲歌辞 少年行四首 四::令狐楚::霜满中庭月过楼，金尊玉柱对清秋。当年称意须为乐，不到天明未肯休。
杂曲歌辞 少年行三首 一::杜甫::莫笑田家老瓦盆，自从盛酒长儿孙。倾银注瓦惊人眼，共醉终同卧竹根。
杂曲歌辞 少年行三首 二::杜甫::巢燕养雏浑去尽，红花结子已无多。黄衫年少来宜数，不见堂前东逝波。
杂曲歌辞 少年行三首 三::杜甫::马上谁家白面郎，临阶下马坐人床。不通姓字麄豪甚，指点银瓶索酒尝。
杂曲歌辞 少年行::韩翃::千点斓斒喷玉骢，青丝结尾绣缠鬃。鸣鞭晚出章台路，叶叶春依杨柳风。
杂曲歌辞 少年行::施肩吾::醉骑白马走空衢，恶少皆称电不如。五凤街头闲勒辔，半垂衫袖揖金吾。
杂曲歌辞 少年行三首 一::僧贯休::锦衣鲜华手擎鹘，闲行气貌多轻忽。
杂曲歌辞 长安少年行::僧皎然::翠楼春酒虾蟆陵，长安少年皆共矜。纷纷半醉绿槐道，蹀躞花骢骄不胜。
杂曲歌辞 渭城少年行::崔颢::洛阳二月梨花飞，秦地行人春忆归。扬鞭走马城南陌，朝逢驿使秦川客。驿使前日发章台，传道长安春早来。棠梨宫中燕初至，葡萄馆里花正开。念此使人归更早，三月便达长安道。长安道上春可怜，摇风荡日曲河边。万户楼台临渭水，五陵花柳满秦川。秦川寒食盛繁华，游子春来喜见花。鬬鸡下杜尘初合，走马章台日半斜。章台帝城称贵里，青楼日晚歌钟起。贵里豪家白马骄，五陵年少不相饶。双双挟弹来金市，两两鸣鞭上渭桥。渭城桥头酒新熟，金鞍白马谁家宿。可怜锦瑟筝琵琶，玉台清酒就君家。小妇春来不解羞，娇歌一曲杨柳花。
杂曲歌辞 轻薄行::僧齐己::玉鞭金镫骅骝蹄，横眉吐气如虹霓。五陵春暖芳草齐，笙歌到处花成泥。日沈月上且鬬鸡，醉来莫问天高低。伯阳道德何涕唾，仲尼礼乐徒卑栖。
杂曲歌辞 壮士行::施肩吾::一斗之胆撑脏腑，如磥之筋碍臂骨。有时误入千人丛，自觉一身横突兀。当今四海无烟尘，胸襟被压不得伸。冻枭残虿我不取，污我匣黑青蛇鳞。
杂曲歌辞 浩歌::李贺::南风吹山作平地，帝遣天吴移海水。王母桃花千遍红，彭祖巫咸几回死。青毛骢马参差钱，娇春杨柳含细烟。筝人劝我金屈卮，神血未凝身问谁。不须浪饮丁督护，世上英雄本无主。买丝绣作平原君，有酒惟浇赵州土。漏催水咽玉蟾蜍，卫娘发薄不胜梳。看见秋眉换深绿，二十男儿那刺促。
杂曲歌辞 东飞伯劳歌::张柬之::青田白鹤丹山凤，婺女姮娥两相送。谁家绝世绮帐前，艳粉芳脂映宝钿。窈窕玉堂褰翠幕，参差绣户悬珠箔。绝世三五爱红妆，冶袖长裾兰麝香。春去花枝俄易改，可叹年光不相待。
杂曲歌辞 东飞伯劳歌::李峤::传书青鸟迎箫凤，巫岭荆台数通梦。谁家窈窕住园楼，五马千金照陌头。罗裙玉佩当轩出，点翠施红竞春日。佳人二八盛舞歌，羞将百万呈双娥。庭前芳树朝夕改，空驻妍华欲谁待。
杂曲歌辞 东飞伯劳歌::李暇::秦王龙剑燕后琴，珊瑚宝匣镂双心。谁家女儿抱香枕，开衾灭烛愿侍寝。琼窗半上金缕帱，轻罗隐面不障羞。青绮帏中坐相忆，红罗镜里见愁色。檐花照月莺对栖，空将可怜暗中啼。
杂曲歌辞 鸣雁行::韩愈::嗷嗷鸣雁鸣且飞，穷秋南去春北归。去寒就暖识所处，天长地阔栖息稀。风霜酸苦稻粱微，羽毛摧落身不肥。徘徊反顾群侣违，哀鸣欲下洲渚非。江南水阔朝云多，草长沙软无网罗。
杂曲歌辞 车遥遥::张籍::征人遥遥出古城，双轮齐动驷马鸣。山川无处无归路，念君长作万里行。野田人稀秋草绿，日暮放马车中宿。惊麏游兔在我傍，独唱乡歌对僮仆。君家大宅凤城隅，年年道上随行车。愿为玉銮系华轼，终日有声在君侧。门前旧辙久已平，无由复得君消息。
杂曲歌辞 车遥遥::张祜::东方昽昽车轧轧，地色不分新去辙。闺门半掩床半空，斑斑枕花残泪红。君心若车千万转，妾身如辙遗渐远。碧川迢迢山宛宛，马蹄在耳轮在眼。桑间女儿情不浅，莫道野蚕能作茧。
杂曲歌辞 车遥遥::胡曾::自从车马出门朝，便入空房守寂寥。玉枕夜残鱼信绝，金钿秋尽雁书遥。脸边楚雨临风落，头上春云向日销。芳草又衰还不至，碧天霜冷转无憀。
杂曲歌辞 行路难::李颀::汉家名臣杨德祖，四代五公享茅土。父兄子弟绾银黄，跃马鸣珂朝建章。火浣单衣绣方领，茱萸锦带玉盘囊。宾客填街复满坐，片言出口生辉光。世人逐势争奔走，沥胆隳肝惟恐后。当时一顾生青云，自谓生死长随君。一朝谢病还乡里，穷巷苍茫绝知己。秋风落叶闭重门，昨日论交竟谁是。薄俗嗟嗟难重陈，深山麋鹿下为邻。鲁连所以蹈沧海，古往今来称达人。
杂曲歌辞 行路难二首 二::高适::长安少年不少钱，能骑骏马鸣金鞭。五侯相逢大道边，美人弦管争留连。黄金如斗不敢惜，片言如山莫弃捐。安知憔悴读书者，暮宿虚台私自怜。
杂曲歌辞 行路难三首 三::柳宗元::飞雪断道冰成梁，侯家炽炭雕玉房。蟠龙吐耀虎喙张，熊蹲豹掷争低昂。攒峦丛崿射朱光，丹霞翠雾飘奇香。美人四向回明珰，雪山冰谷晞太阳。星躔奔走不得止，奄忽双燕栖虹梁。风台露榭生光饰，死灰弃置参与商。盛时一去贵反贱，桃笙葵扇安可常。
杂曲歌辞 古别离::李益::双剑欲别风凄然，雌沈水底雄上天。江回汉转两不见，云交雨合知何年。古来万事皆由命，何用临岐苦涕涟。
杂曲歌辞 古别离二首 一::施肩吾::古人谩歌西飞燕，十年不见狂夫面。三更风作切梦刀，万转愁成系肠线。所嗟不及牛女星，一年一度得相见。
杂曲歌辞 古别离::吴融::紫燕黄鹄虽别离，一举千里何难追。犹闻啼风与叫月，流连断续令人悲。赋情更有深缱绻，碧甃千寻尚为浅。蟾蜍正向清夜流，蛱蝶须教堕丝罥。莫道断丝不可续，丹穴凤皇胶不远。草草通流水不回，海上两潮长不返。
杂曲歌辞 古离别::韦庄::晴烟漠漠柳毵毵，不那离情酒半酣。更把马鞭云外指，断肠春色在江南。
杂曲歌辞 远别离::张籍::莲叶团团杏花拆，长江鲤鱼鳍鬣赤。念君少年弃亲戚，千里万里独为客。谁言远别心不易，天星坠地能为石。几时断得城南陌，勿使居人有行役。
杂曲歌辞 暗别离::刘氏瑶::槐花结子桐叶焦，单飞越鸟啼青霄。翠轩辗云轻遥遥，燕脂泪迸红线条。瑶草歇芳心耿耿，玉佩无声画屏冷。朱弦暗断不见人，风动花枝月中影。青鸾脉脉西飞去，海阔天高不知处。
杂曲歌辞 别离曲::张籍::行人结束出门去，马蹄几时踏门路。忆昔君初纳彩时，不言身属辽阳戍。早知今日当别离，成君家计良为谁。男儿生身自有役，那得悮我少年时。不如逐君征战死，谁能独老空闺里。
杂曲歌辞 荆州乐::李白::白帝城边足风波，瞿塘五月谁敢过。荆州麦熟茧成蛾，缫丝忆君头绪多，拨谷飞鸣奈妾何。
杂曲歌辞 卢姬篇::崔颢::卢姬小小魏王家，绿鬓红唇桃李花。魏王绮楼十二重，水精帘箔绣芙蓉。白玉阑干金作柱，楼上朝朝学歌舞。前堂后堂罗袖人，南窗北窗花发春。翠幌珠帘鬬弦管，一奏一弹云欲断。君王日晚下朝归，鸣环佩玉生光辉。人生今日得骄贵，谁道卢姬身细微。
杂曲歌辞 爱妾换马 一::张祜::一面妖桃千里蹄，娇姿骏背价应齐。乍牵玉勒辞金栈，催整花钿出绣闺。去日岂无霑袂泣，归时还有顿衔嘶。婵娟躞蹀春风里，挥手摇鞭杨柳堤。
杂曲歌辞 爱妾换马 二::张祜::绮阁香销华厩空，忍将行雨换追风。休怜柳叶双眉翠，却爱桃花两耳红。侍宴永辞春色里，趁朝休立漏声中。恩劳未尽情先尽，暗泣嘶风两意同。
杂曲歌辞 结袜子::李白::燕南壮士吴门豪，筑中置铅鱼隐刀。感君恩重许君命，泰山一掷轻鸿毛。
杂曲歌辞 突厥三台::韦应物::雁门山上雁初飞，马邑阑中马正肥。日旰山西逢驿使，殷勤南北送征衣。
杂曲歌辞 湖阴曲::温庭筠::祖龙黄须珊瑚鞭，铁骢金面青连钱。虎髯拔剑欲成梦，日压贼营如血鲜。海旗风急惊眠起，甲重光摇照湖水。苍黄追骑尘外归，森索妖星阵前死。五陵愁碧春萋萋，灞川玉马空中嘶。羽书如电入青琐，雪腕如捶催画鞞。白虬天子金煌铓，高临帝座回龙章。吴波不动楚山晚，花压阑干春昼长。
杂曲歌辞 无愁果有愁曲::李商隐::东有青龙西白虎，中含福皇包世度。玉壶渭水笑清潭，凿天不到牵牛处。骐驎踏云天马狞，牛山撼碎珊瑚声。秋娥点滴不成泪，十二玉楼无故钉。推烟唾月抛千里，十番红桐一行死。白杨别屋鬼迷人，空留暗记如蚕纸。日暮向风牵短丝，血凝血散今谁是。
杂曲歌辞 独不见::沈佺期::卢家小妇郁金堂，海燕双栖玳瑁梁。九月寒砧催下叶，十年征戍忆辽阳。白狼河北音书断，丹凤城南秋夜长。谁知含愁独不见，使妾明月照流黄。
杂曲歌辞 携手曲::田娥::携手共惜芳菲节，莺啼锦花满城阙。行乐逶迤念容色，色衰祗恐君恩歇。凤笙龙管白日阴，盈亏自感青天月。
杂曲歌辞 夜夜曲::王偃::北斗星移银汉低，班姬愁思凤城西。青槐陌上人行绝，明月楼前乌夜啼。
杂曲歌辞 夜夜曲::僧贯休::蟪蛄切切风骚骚，芙蓉喷香蟾蜍高。孤灯耿耿征妇劳，更深扑落金错刀。
杂曲歌辞 秋夜长::张籍::秋天如水夜未央，天汉东西月色光。愁人不寐畏枕席，暗虫唧唧遶我傍。荒城为村无更声，起看北斗天未明。白露满田风袅袅，千声万声鹖鸟鸣。
杂曲歌辞 秋夜曲二首 二::王建::秋灯向壁掩洞房，良人此夜直明光。天河悠悠漏水长，南楼北斗两相当。
杂曲歌辞 秋夜曲::张仲素::丁丁漏水夜何长，漫漫轻云露月光。秋壁暗虫通夕响，寒衣未寄莫飞霜。
杂曲歌辞 秋夜曲::王涯::桂魄初生秋露微，轻罗已薄未更衣。银筝夜久殷勤弄，心怯空房不忍归。
杂曲歌辞 夜坐吟::李白::踏踏马头谁见过，眼看北斗直天河。西风罗幕生翠波，铅华笑妾颦青蛾。为君起唱长相思，帘外严霜皆倒飞。明星烂烂东方陲，红霞稍出东南涯，陆郎去矣乘斑骓。
杂曲歌辞 夜寒吟::鲍溶::九衢金吾夜行行，上宫玉漏遥分明。霜飙乘阴扫地起，旅鸿迷雪绕枕声。远人归梦既不成，留家惜夜欢心发。罗幕画堂深皎洁，兰烟对酒客几人。兽火扬光二三月，细腰楚姬丝竹间。白纻长袖歌闲闲，岂识苦寒损朱颜。
杂曲歌辞 春江曲::张籍::春江无云潮水平，蒲心出水凫雏鸣。长干夫婿爱远行，自染春衣缝已成。妾身生长金陵侧，去年随夫住江北。春来未到父母家，舟小风多渡不得。欲辞舅姑先问人，私向江头祭水神。
杂曲歌辞 江上曲::李嘉祐::江上澹澹芙蓉花，江口蛾眉独浣纱。可怜应是阳台女，坐对鸬鹚娇不语。掩面羞看北地人，回首忽作空山雨。苍梧秋色不堪论，千载依依帝子魂。君看峰上斑斑竹，尽是湘妃泣泪痕。
杂曲歌辞 春游乐::施肩吾::一年三百六十日，赏心那似春中物。草迷曲坞花满园，东家少年西家出。
杂曲歌辞 乐府二首 一::刘言史::花颔红鬃一向偏，绿槐香陌欲朝天。仍嫌众里娇行疾，傍镫深藏白玉鞭。
杂曲歌辞 乐府二首 二::刘言史::喷珠团香小桂条，玉鞭兼赐霍嫖姚。弄影便从天禁出，碧蹄声碎五门桥。
杂曲歌辞 乐府::权德舆::光风澹荡百花吐，楼上朝朝学歌舞。身年二八婿侍中，幼妹承恩兄尚主。绿窗珠箔绣鸳鸯，侍婢先焚百和香。莺啼日出不知曙，寂寂罗帏春梦长。
杂曲歌辞 辽东行::王建::辽东万里辽水曲，古戍无城复无屋。黄云盖地雪作山，不惜黄金买衣服。战回各自收弓箭，正西回面家乡远。年年郡县送征人，将与辽东作丘坂。宁为草木乡中生，有身不向辽东行。
杂曲歌辞 水调 歌第一::不详::平沙落日大荒西，陇上明星高复低。孤山几处看烽火，壮士连营候鼓鼙。
杂曲歌辞 水调 歌第二::不详::猛将关西意气多，能骑骏马弄雕戈。金鞍宝铰精神出，笛倚新翻水调歌。
杂曲歌辞 水调 歌第三::不详::王孙别上绿珠轮，不羡名公乐此身。户外碧潭春洗马，楼前红烛夜迎人。
杂曲歌辞 水调 歌第四::不详::陇头一叚气长秋，举目萧条总是愁。只为征人多下泪，年年添作断肠流。
杂曲歌辞 水调 入破第一::不详::细草河边一雁飞，黄龙关里挂戎衣。为受明王恩宠甚，从事经年不复归。
杂曲歌辞 水调 入破第二::不详::锦城丝管日纷纷，半入江风半入云。此曲只应天上去，人间能得几回闻。
杂曲歌辞 水调 入破第三::不详::昨夜遥欢出建章，今朝缀赏度昭阳。传声莫闭黄金屋，为报先开白玉堂。
杂曲歌辞 水调 入破第四::不详::日晚笳声咽戍楼，陇云漫漫水东流。行人万里向西去，满目关山空恨愁。
杂曲歌辞 水调 入破第五::不详::千年一遇圣明朝，愿对君王舞细腰。乍可当熊任生死，谁能伴凤上云霄。
杂曲歌辞 水调::吴融::凿河千里走黄沙，浮殿西来动日华。可道新声是亡国，且贪惆怅后庭花。
杂曲歌辞 凉州 歌第一::不详::汉家宫里柳如丝，上苑桃花连碧池。圣寿已传千岁酒，天文更赏百僚诗。
杂曲歌辞 凉州 歌第二::不详::朔风吹叶雁门秋，万里烟尘昏戍楼。征马长思青海北，胡笳夜听陇山头。
杂曲歌辞 凉州 排遍第一::不详::三秋陌上早霜飞，羽猎平田浅草齐。锦背苍鹰初出按，五花骢马喂来肥。
杂曲歌辞 凉州 排遍第二::不详::鸳鸯殿里笙歌起，翡翠楼前出舞人。唤上紫微三五夕，圣明方寿一千春。
杂曲歌辞 凉州词::耿[𣲗]::国使翩翩随斾旌，陇西岐路足荒城。毡裘牧马胡雏小，日暮蕃歌三两声。
杂曲歌辞 凉州词 一::张籍::边城暮雨雁飞低，芦笋初生渐欲齐。无数铃声遥过碛，应驮白练到安西。
杂曲歌辞 凉州词 二::张籍::古镇城门白碛开，胡兵往往傍沙堆。巡边使客行应早，每待平安火到来。
杂曲歌辞 凉州词 三::张籍::凤林关里水东流，白草黄榆六十秋。边将皆承主恩泽，无人解道取凉州。
杂曲歌辞 凉州词::薛逢::昨夜蕃兵报国雠，沙州都护破凉州。黄河九曲今归汉，塞外纵横战血流。
杂曲歌辞 太和 第一::不详::国门卿相旧山庄，圣主移来宴绿芳。帘外辗为车马路，花间踏出舞人场。
杂曲歌辞 太和 第二::不详::国鸟尚含天乐转，寒风犹带御衣香。为报碧潭明月夜，会须留赏待君王。
杂曲歌辞 太和 第三::不详::庭前鹊遶相思树，井上莺歌争刺桐。含情少妇悲春草，多是良人学转蓬。
杂曲歌辞 太和 第四::不详::塞北江南共一家，何须泪落怨黄沙。春酒半酣千日醉，庭前还有落梅花。
杂曲歌辞 太和 第五彻::不详::我皇膺运太平年，四海朝宗会百川。自古几多明圣主，不如今帝胜尧天。
杂曲歌辞 伊州 歌第一::盖嘉运::秋风明月独离居，荡子从戎十载余。征人去日殷勤属，归雁来时数寄书。
杂曲歌辞 伊州 歌第二::盖嘉运::彤闱晓辟万鞍回，玉辂春游薄晚开。渭北清光摇草树，州南嘉景入楼台。
蝴蝶二首 一::徐夤::缥缈青虫脱壳微，不堪烟重雨霏霏。一枝秾艳留教住，几处春风借与飞。防患每忧鸡雀口，怜香偏遶绮罗衣。无情岂解关魂梦，莫信庄周说是非。
蝴蝶二首 二::徐夤::拂绿穿红丽日长，一生心事住春光。最嫌神女来行雨，爱伴西施去采香。风定只应攒蘂粉，夜寒长是宿花房。鸣蝉性分殊迂阔，空解三秋噪夕阳。
郡侯坐上观琉璃瓶中游鱼::徐夤::宝器一泓银汉水，锦鳞才动即先知。似涵明月波宁隔，欲上轻冰律未移。薄雾罩来分咫尺，碧绡笼处较毫厘。文翁未得沈香饵，拟置金盘召左慈。
翦刀::徐夤::宝持多用绣为囊，双日交加两鬓霜。金匣掠平花翡翠，绿窗裁破锦鸳鸯。初栽连理枝犹短，误绾同心带不长。欲制缊袍先把看，质非纨绮愧铦铓。
纸被::徐夤::文采鸳鸯罢合欢，细柔轻缀好鱼笺。一床明月盖归梦，数尺白云笼冷眠。披对劲风温胜酒，拥听寒风暖于绵。赤眉豪客见皆笑，却问儒生直几钱。
纸帐::徐夤::几笑文园四壁空，避寒深入剡藤中。误悬谢守澄江练，自宿嫦娥白兔宫。几叠玉山开洞壑，半岩春雾结房栊。针罗截锦饶君侈，争及蒙茸煖避风。
笋鞭::徐夤::筇竹岩边剔翠苔，锦江波冷洗琼瑰。累累节转苍龙骨，寸寸珠联巨蚌胎。须向广场驱驵骏，莫从闲处挞驽骀。宁同晋帝环营日，抛赚中途后骑来。
咏帘::徐夤::素节轻盈珠影匀，何人巧思间成文。闲垂别殿风应度，半掩行宫麝欲薰。绣户远笼寒焰重，玉楼高挂曙光分。无情几恨黄昏月，才到如钩便堕云。
咏灯::徐夤::分影由来恨不同，绿窗孤馆两何穷。荧煌短焰长疑暗，零落残花旋委空。几处隔帘愁夜雨，谁家当户怯秋风。莫言明灭无多事，曾比人生一世中。
咏扇::徐夤::为发凉飙满玉堂，每亲襟袖便难忘。霜浓雪暗知何在，道契时来忽自扬。曾伴一樽临小槛，几遮残日过回廊。汉宫如有秋风起，谁信班姬泪数行。
咏笔二首 一::徐夤::秦代将军欲建功，截龙搜兔助英雄。用多谁念毛皆拔，抛却更嫌心不中。史氏只应归道直，江淹何独偶灵通。班超握管不成事，投掷翻从万里戎。
咏笔二首 二::徐夤::君子三归擅一名，秋毫虽细握非轻。军书羽檄教谁录，帝命王言待我成。势健岂饶淝水阵，锋铦还学历山耕。毛干时有何人润，尽把烧焚恨始平。
咏钱::徐夤::多蓄多藏岂足论，有谁还议济王孙。能于祸处翻为福，解向雠家买得恩。几怪邓通难免饿，须知夷甫不曾言。朝争暮竞归何处，尽入权门与幸门。
尚书筵中咏红手帕::徐夤::鹤绫三尺晓霞浓，送与东家二八容。罗带绣裙轻好系，藕丝红缕细初缝。别来拭泪遮桃脸，行去包香坠粉胸。无事把将缠皓腕，为君池上折芙蓉。
尚书新造花笺::徐夤::浓染红桃二月花，只宜神笔纵龙蛇。浅澄秋水看云母，碎擘轻苔间粉霞。写赋好追陈后宠，题诗堪送窦滔家。使君即入金銮殿，夜直无非草白麻。
柳::徐夤::漠漠金条引线微，年年先翠报春归。解笼飞霭延芳景，不逐乱花飘夕晖。啼鸟噪蝉堪怅望，舞烟摇水自因依。五株名显陶家后，见说辞荣种者稀。
愁::徐夤::夜长偏觉漏声迟，往往随歌惨翠眉。黄叶落催砧杵日，子规啼破梦魂时。明妃去泣千行泪，蔡琰归梳两鬓丝。四皓入山招不得，无家归客最堪欺。
草::徐夤::废苑荒堦伴绿苔，恩疏长信恨难开。姑苏麋鹿食思食，楚泽王孙来不来。色嫩似将蓝汁染，叶齐如把翦刀裁。燕昭没后多卿士，千载流芳郭隗台。
萤::徐夤::月坠西楼夜影空，透帘穿幕达房栊。流光堪在珠玑列，为火不生榆柳中。一一照通黄卷字，轻轻化出绿芜丛。欲知应候何时节，六月初迎大暑风。
水::徐夤::火性何如水性柔，西来东出几时休。莫言通海能通汉，虽解浮舟也覆舟。湘浦暮沈尧女怨，汾河秋泛汉皇愁。洪波激湍归何处，二月桃花满眼流。
苔::徐夤::印留麋鹿野禽踪，岩壁渔矶几处逢。金谷晓凝花影重，章华春映柳阴浓。石桥羽客遗前迹，陈阁才人没旧容。归去扫除阶砌下，藓痕残绿一重重。
晓::徐夤::水尽铜龙滴渐微，景阳锺动梦魂飞。潼关鸡唱促归骑，金殿烛残求御衣。窗下寒机犹自织，梁间栖燕欲双飞。羲和晴耸扶桑辔，借与寰瀛看早晖。
别::徐夤::酒尽歌终问后期，泛萍浮梗不胜悲。东门匹马夜归处，南浦片帆飞去时。赋罢江淹吟更苦，诗成苏武思何迟。可怜范陆分襟后，空折梅花寄所思。
夜::徐夤::日坠虞渊烛影开，沈沈烟雾压浮埃。剡川雪满子猷去，汉殿月生王母来。檐挂蛛丝应渐织，风吹萤火不成灰。愁人莫道何时旦，自有钟鸣漏滴催。
雨::徐夤::引电随龙密又轻，酒杯闲噀得嘉名。千山草木如云暗，陆地波澜接海平。洒竹几添春睡重，滴檐偏遣夜愁生。阴妖冷孽成何怪，敢蔽高天日月明。
萍::徐夤::为实随流瑞色新，泛风萦草护游鳞。密行碧水澄涵月，涩滞轻桡去采蘋。比物何名腰下剑，无根堪并镜中身。平湖春渚知何限，拨破闲投独茧纶。
恨::徐夤::事与时违不自由，如烧如刺寸心头。乌江项籍忍归去，雁塞李陵长系留。燕国飞霜将破夏，汉宫纨扇岂禁秋。须知入骨难销处，莫比人间取次愁。
鸿::徐夤::行如兄弟影连空，春去秋来燕不同。紫塞别当秋露白，碧山飞入暮霞红。宣王德美周诗内，苏武书传汉苑中。况解衔芦避弓箭，一声归唳楚天风。
鹤::徐夤::阆苑瑶台岁月长，一归华表好增伤。新声乍警初零露，折羽闲飞几片霜。要伴神仙归碧落，岂随龟雁住方塘。三山顶上无人处，琼树堪巢不死乡。
鹊::徐夤::神化难源瑞即开，雕陵毛羽出尘埃。香闺报喜行人至，碧汉填河织女回。明月解随乌绕树，青铜宁愧雀为台。琼枝翠叶庭前植，从待翩翩去又来。
霜::徐夤::应节谁穷造化端，菊黄豺祭问应难。红窗透出鸳衾冷，白草飞时雁塞寒。露结芝兰琼屑厚，日干葵藿粉痕残。世间无比催摇落，松竹何人肯更看。
风::徐夤::城上寒来思莫穷，土囊萍末两难同。飘成远浪江湖际，吹起暮尘京洛中。飞雪萧条残腊节，落花狼藉古行宫。春能和煦秋摇落，生杀还同造化功。
帆::徐夤::岂劳孤棹送行舟，轻过天涯势未休。断岸晓看残月挂，远湾寒背夕阳收。川平直可追飞箭，风健还能溯急流。幸遇济川恩不浅，北溟东海更何愁。
梦::徐夤::月落灯前闭北堂，神魂交入杳冥乡。文通毫管醒来异，武帝蘅芜觉后香。傅说已徴贤可辅，周公不见恨何长。生松十八年方应，通塞人间岂合忙。
东::徐夤::紫气天元出故关，大明先照九垓间。鳌山海上秦娥去，鲈鲙江边齐掾还。青帝郊坰平似砥，主人阶级峻如山。蟠桃树在烟涛水，解冻风高未得攀。
西::徐夤::密云郊外已回秋，日下崦嵫景懒收。秦帝城高坚似铁，李斯书上曲如钩。宁惟东岳凌天秀，更有长庚瞰曙流。见说山傍偏出将，犬戎降尽复何愁。
南::徐夤::罩罩嘉鱼忆此方，送君前浦恨难量。火山远照苍梧郡，铜柱高标碧海乡。陆贾几时来越岛，三闾何日濯沧浪。锺仪冠带归心阻，蝴蝶飞园万草芳。
云::徐夤::漠漠沈沈向夕晖，苍梧巫峡两相依。天心白日休空蔽，海上故山应自归。似盖好临千乘载，如罗堪翦六铢衣。为霖须救苍生旱，莫向西郊作雨稀。
燕::徐夤::从待衔泥溅客衣，百禽灵性比他稀。何嫌何恨秋须去，无约无期春自归。雕鹗不容应不怪，栋梁相庇愿相依。吴王宫女娇相袭，合整双毛预奋飞。
蝉::徐夤::寒鸣宁与众虫同，翼鬓緌冠岂道穷。壳蜕已从今日化，声愁何似去年中。朝催篱菊花开露，暮促庭槐叶坠风。从此最能惊赋客，计居何处转飞蓬。
露::徐夤::鹤鸣先警雁来天，洗竹沾花处处鲜。散彩几当蝉饮际，凝光宜对蚌胎前。朝垂苑草烟犹重，夜滴宫槐月正圆。怵惕与霜同降日，蘋蘩思荐独凄然。
霞::徐夤::天际何人濯锦归，偏宜残照与晨晖。流为洞府千年酒，化作灵山几袭衣。野烧焰连殊赫奕，愁云阴隔乍依稀。劳生愿学长生术，飡尽红桃上汉飞。
泉::徐夤::非凿非疏出洞门，源深流崄合还分。高成瀑布漱逋客，清入御沟朝圣君。迸滴几山穿破石，迅飞层峤喷开云。旧斋一带连松竹，明月窗前枕上闻。
烟::徐夤::燎野焚林见所从，惹空横水展形容。能滋甘雨随车润，不并行云逐梦踪。晴鸟回笼嘉树薄，春亭娇幕好花浓。有时片片风吹去，海碧山清过几重。
闲::徐夤::不管人间是与非，白云流水自相依。一瓢挂树傲时代，五柳种门吟落晖。江上翠娥遗佩去，岸边红袖采莲归。客星辞得汉光武，却坐东江旧藓矶。
忙::徐夤::双竞龙舟疾似风，一星球子两明同。平吴破蜀三除里，灭楚图秦百战中。春近杜鹃啼不断，寒催归雁去何穷。兵还失路旌旗乱，惊起红尘似转蓬。
泪::徐夤::发事牵情不自繇，偶然惆怅即难收。已闻抱玉沾衣湿，见说迷途满目流。滴尽绮筵红烛暗，坠残妆阁晓花羞。世间何处偏留得，万点分明湘水头。
月::徐夤::碧落谁分造化权，结霜凝雪作婵娟。寒蝉若不开三穴，狡兔何从上九天。莫见团圆明处远，须看湾曲鉴时偏。郄诜树老尧蓂换，惆怅今年似去年。
尚书会仙亭咏蔷薇夤坐中联四韵晚归补缉所联因成一篇::徐夤::结绿根株翡翠茎，句芒中夜刺猩猩。景阳妆赴严钟出，楚峡神教暮雨晴。踯躅岂能同日语，玫瑰方可一时呈。风吹嫩带香苞展，露洒啼思泪点轻。阿母蘂宫期索去，昭君榆塞阙赍行。藂高恐碍含泥燕，架隐宜栖报曙莺。鬬日只忧烧密叶，映阶疑欲让双旌。含烟散缬佳人惜，落地遗钿少妓争。丹渥不因输绣段，钱圆谁把买花声。海棠若要分流品，秋菊春兰两恰平。
镜中览怀::徐夤::晨起梳头忽自悲，镜中亲见数茎丝。从今休说龙泉剑，世上恩雠报已迟。
楚国史::徐夤::六国商于恨最多，良弓休绾剑休磨。君王不翦如簧舌，再得张仪欲奈何。
张仪::徐夤::荆楚南来又北归，分明舌在不应违。怀王本是无心者，笼得苍蝇却放飞。
蔷薇::徐夤::朝露洒时如濯锦，晚风飘处似遗钿。重门剩著黄金锁，莫被飞琼摘上天。
大夫松::徐夤::五树旌封许岁寒，挽柯攀叶也无端。争如涧底凌霜节，不受秦皇乱世官。
杏园::徐夤::杏苑箫声好醉乡，春风嘉宴更无双。凭谁为谑穆天子，莫把瑶池并曲江。
蕉叶::徐夤::绿绮新裁织女机，摆风摇日影离披。只应青帝行春罢，闲倚东墙卓翠旗。
路旁草::徐夤::楚甸秦原万里平，谁教根向路傍生。轻蹄绣毂长相蹋，合是荣时不得荣。
读汉纪::徐夤::布衣空手取中原，劲卒雄师不足论。楚国八千秦百万，豁开胸臆一时吞。
李夫人二首 一::徐夤::不望金舆到锦帷，人间乐极即须悲。若言要识愁中貌，也似君恩日日衰。
李夫人二首 二::徐夤::招得香魂爵少翁，九华灯烛晓还空。汉王不及吴王乐，且与西施死处同。
明妃::徐夤::不用牵心恨画工，帝家无策及边戎。香魂若得升明月，夜夜还应照汉宫。
马嵬::徐夤::二百年来事远闻，从龙谁解尽如云。张均兄弟皆何在，却是杨妃死报君。
依韵赠南安方处士五首 一::徐夤::七贵五侯生肯退，利尘名网死当抛。黔娄寂寞严陵卧，借问何人与结交。
依韵赠南安方处士五首 二::徐夤::休把羸蹄蹋霜雪，书成何处献君王。嵩山好与浮丘约，三十六峰云外乡。
依韵赠南安方处士五首 三::徐夤::百万僧中不为僧，比君知道仅谁能。无家寄泊南安县，六月门前也似冰。
依韵赠南安方处士五首 四::徐夤::两鬓当春却似秋，僻居夸近野僧楼。落花明月皆临水，明月不流花自流。
依韵赠南安方处士五首 五::徐夤::晋楚忙忙起战尘，龚黄门外有高人。一畦云薤三株竹，席上先生未是贫。
依韵荅黄校书::徐夤::慈恩雁塔参差榜，杏苑莺花次第游。白日有愁犹可散，青山高卧况无愁。
伤进士谢庭皓::徐夤::献书犹未达明君，何事先游岱岳云。惟有春风护冤魄，与生青草盖孤坟。
闻司空侍郎讣音::徐夤::园绮生虽逢汉室，巢由死不谒尧阶。夫君殁去何人葬，合取夷齐隐处埋。
偶题二首 一::徐夤::买骨须求骐骥骨，爱毛宜采凤皇毛。驽骀燕雀堪何用，仍向人前价例高。
偶题二首 二::徐夤::赋就长安振大名，斩蛇功与乐天争。归来延寿溪头坐，终日无人问一声。
猿::徐夤::宿有乔林饮有溪，生来踪迹远尘泥。不知心更愁何事，每向深山夜夜啼。
追和贾浪仙古镜::徐夤::谁开黄帝桥山冢，明月飞光出九泉。狼藉藓痕磨不尽，黑云残点污秋天。
蝴蝶三首 二::徐夤::苒苒双双拂画栏，佳人偷眼再三看。莫欺翼短飞长近，试就花间扑已难。
蝴蝶三首 三::徐夤::栩栩无因系得他，野园荒径一何多。不闻丝竹谁教舞，应仗流莺为唱歌。
新刺袜::徐夤::素手春溪罢浣纱，巧裁明月半弯斜。齐宫合赠东昏宠，好步黄金菡萏花。
寄华山司空侍郎::徐夤::山掌林中第一人，鹤书时或问眠云。莫言疏野全无事，明月清风肯放君。
初夏戏题::徐夤::长养薰风拂晓吹，渐开荷芰落蔷薇。青虫也学庄周梦，化作南园蛱蝶飞。
客舍寓怀::钱珝::洒洒滩声晚霁时，客亭风袖半披垂。野云行止谁相待，明月襟怀祗自知。无伴偶吟溪上路，有花偷笑腊前枝。牵情景物潜惆怅，忽似伤春远别离。
春恨三首 一::钱珝::负罪将军在北朝，秦淮芳草绿迢迢。高台爱妾魂销尽，始得丘迟为一招。
春恨三首 二::钱珝::久戍临洮报未归，箧香销尽别时衣。身轻愿比兰堦蝶，万里还寻塞草飞。
春恨三首 三::钱珝::永巷频闻小苑游，旧恩如泪亦难收。君前愿报新颜色，团扇须防白露秋。
蜀国偶题::钱珝::忽忆明皇西幸时，暗伤潜恨竟谁知。佩兰应语宫臣道，莫向金盘进荔枝。
未展芭蕉::钱珝::冷烛无烟绿蜡干，芳心犹卷怯春寒。一缄书箚藏何事，会被东风暗拆看。
同程九早入中书::钱珝::汉家贤相重英奇，蟠木何材也见知。不意云霄能自致，空惊鹓鹭忽相随。腊雪初明柏子殿，春光欲上万年枝。独惭皇鉴明如日，未厌春光向玉墀。
銮驾东回::崔道融::两川花捧御衣香，万岁山呼辇路长。天子还从马嵬过，别无惆怅似明皇。
钓鱼::崔道融::闲钓江鱼不钓名，瓦瓯斟酒暮山青。醉头倒向芦花里，却笑无端犯客星。
西施::崔道融::苎萝山下如花女，占得姑苏台上春。
马嵬::崔道融::万乘凄凉蜀路归，眼前珠翠与心违。重华不是风流主，湘水犹传泣二妃。
羯鼓::崔道融::华清宫里打撩声，供奉丝簧束手听。寂莫銮舆斜谷里，是谁翻得雨淋铃。
寄李左司::崔道融::柏台兰省共清风，鸣玉朝联夜被同。肯信人间有兄弟，一生长在别离中。
梅::崔道融::溪上寒梅初满枝，夜来霜月透芳菲。清光寂莫思无尽，应待琴尊与解围。
天台陈逸人::崔道融::绝粒空山秋复春，欲看沧海化成尘。近抛三井更深去，不怕虎狼唯怕人。
雪窦禅师::崔道融::雪窦峰前一派悬，雪窦五月无炎天。客尘半日洗欲尽，师到白头林下禅。
溪上遇雨二首 一::崔道融::回塘雨脚如缲丝，野禽不起沈鱼飞。耕蓑钓笠取未暇，秋田有望从淋漓。
溪上遇雨二首 二::崔道融::坐看黑云衔猛雨，喷洒前山此独晴。忽惊云雨在头上，却是山前晚照明。
长门怨::崔道融::长门花泣一枝春，争奈君恩别处新。错把黄金买词赋，相如自是薄情人。
秋夕::崔道融::自怜三十未西游，傍山寻水过却秋。一夜雨声多少事，不思量尽到心头。
过隆中::崔道融::玄德苍黄起卧龙，鼎分天下一言中。可怜蜀国关张后，不见商量徐庶功。
关下::崔道融::百二山河壮帝畿，关门何事更开迟。应从漏却田文后，每度闻鸡不免疑。
寒食客中有怀::崔道融::江上闻莺禁火时，百花开尽柳依依。故园兄弟别来久，应到清明犹望归。
溪夜::崔道融::积雪消来溪水宽，满楼明月碎琅玕。渔人抛得钓筒尽，却放轻舟下急滩。
山居卧疾广利大师见访::崔道融::桐谷孙枝已上弦，野人犹卧白云边。九天飞锡应相诮，三到行朝二十年。
村墅::崔道融::正月二月村墅闲，余粮未乏人心宽。南邻雨中揭屋笑，酒熟数家来相看。
悲李拾遗二首 一::崔道融::故友从来匪石心，谏多难得主恩深。行朝半夜烟尘起，晓殿吁嗟一镜沈。
悲李拾遗二首 二::崔道融::天涯时有北来尘，因话它人及故人。也是先皇能罪己，殿前频得触龙鳞。
题李将军传::崔道融::猿臂将军去似飞，弯弓百步虏无遗。汉文自与封侯得，何必伤嗟不遇时。
酒醒::崔道融::酒醒拨剔残灰火，多少凄凉在此中。炉畔自斟还自醉，打窗深夜雪兼风。
郊居友人相访::崔道融::柴门深掩古城秋，背郭缘溪一径幽。不有小园新竹色，君来那肯暂淹留。
镜湖雪霁贻方干::崔道融::天外晓岚和雪望，月中归棹带冰行。相逢半醉吟诗苦，应抵寒猿袅树声。
秋霁::崔道融::雨霁长空荡涤清，远山初出未知名。夜来江上如钩月，时有惊鱼掷浪声。
谢朱常侍寄贶蜀茶剡纸二首 一::崔道融::瑟瑟香尘瑟瑟泉，惊风骤雨起炉烟。一瓯解却山中醉，便觉身轻欲上天。
谢朱常侍寄贶蜀茶剡纸二首 二::崔道融::百幅轻明雪未融，薛家凡纸漫深红。不应点染闲言语，留记将军盖世功。
读杜紫微集::崔道融::紫微才调复知兵，长觉风雷笔下生。还有枉抛心力处，多于五柳赋闲情。
寓题::崔道融::海上乘查便合仙，若无仙骨未如船。人间亦有支机石，虚被声名到洞天。
寓吟集::崔道融::陶集篇篇皆有酒，崔诗句句不无杯。醉来已共身安约，让却诗人作酒魁。
溪居即事::崔道融::篱外谁家不系船，春风吹入钓鱼湾。小童疑是有村客，急向柴门去却关。
鸡::崔道融::买得晨鸡共鸡语，常时不用等闲鸣。深山月黑风雨夜，欲近晓天啼一声。
献浙东柳大夫::崔道融::属城甘雨几经春，圣主全分付越人。俗眼不知青琐贵，江头争看碧油新。
杨柳枝词::崔道融::雾撚烟搓一索春，年年长似染来新。应须唤作风流线，系得东西南北人。
楚怀王::崔道融::宫花一朵掌中开，缓急翻为敌国媒。六里江山天下笑，张仪容易去还来。
对早梅寄友人二首 一::崔道融::忆得前年君寄诗，海边三见早梅词。与君犹是海边客，又见早梅花发时。
对早梅寄友人二首 二::崔道融::忆得去年有遗恨，花前未醉到无花。清芳一夜月通白，先脱寒衣送酒家。
松寺::卢延让::山寺取凉当夏夜，共僧蹲坐石堦前。两三条电欲为雨，七八个星犹在天。衣汗稍停床上扇，茶香时拨涧中泉。通宵听论莲华义，不藉松窗一觉眠。
赠僧::卢延让::浮世浮华一断空，偶抛烦恼到莲宫。高僧解语牙无水，老鹤能飞骨有风。野色吟余生竹外，山阴坐久入池中。禅师莫问求名苦，滋味过于食蓼虫。
逢友人赴阙::卢延让::正当天下待雍熙，丹诏徴来早为迟。倚马才高犹爱艺，问牛心在肯容私。吏开黄阁排班处，民拥青门看入时。却笑郡人留不得，感恩唯拟立生祠。
哭李郢端公::卢延让::军门半掩槐花宅，每过犹闻哭临声。北固暴亡兼在路，东都权葬未归茔。渐穷老仆慵看马，著惨佳人暗理筝。诗侣酒徒消散尽，一场春梦越王城。
谢杨尚书惠樱桃::卢延让::满合虚红怕动摇，尚书知重赐樱桃。揉蓝尚带新鲜叶，泼血犹残旧折条。万颗真珠轻触破，一团甘露软含消。春来老病尤珍荷，并食中肠似火烧。
樊川寒食二首 一::卢延让::寒食权豪尽出行，一川如画雨初晴。谁家络络游春盛，担入花间轧轧声。
樊川寒食二首 二::卢延让::鞍马和花总是尘，歌声处处有佳人。五陵年少麤于事，栲栳量金买断春。
示门生马侍郎胤孙::裴皞::宦途最重是文衡，天与愚夫著盛名。三主礼闱年八十，门生门下见门生。
赠杜荀鹤::王希羽::金榜晓悬生世日，玉书潜记上升时。九华山色高千尺，未必高于第八枝。
宫怨二首 一::柯崇::尘满金炉不炷香，黄昏独自立重廊。笙歌何处承恩宠，一一随风入上阳。
宫怨二首 二::柯崇::长门槐柳半萧疏，玉辇沈思恨有余。红泪渐消倾国态，黄金谁为达相如。
鹭鸶::刘象::洁白孤高生不同，顶丝清软冷摇风。窥鱼翘立荷香里，慕侣低翻柳影中。几日下巢辞紫阁，多时凝目向晴空。摩霄志在潜修羽，会接銮凰别苇丛。
春夜二首 一::刘象::几处兵戈阻路岐，忆山心切与山违。时难何处披怀抱，日日日斜空醉归。
春夜二首 二::刘象::一别杜陵归未期，秪凭魂梦接亲知。近来欲睡兼难睡，夜夜夜深闻子规。
晓登迎春阁::刘象::未栉凭栏眺锦城，烟笼万井二江明。香风满阁花盈户，树树树梢啼晓莺。
咏仙掌::刘象::万古亭亭倚碧霄，不成擎亦不成招。何如掬取天池水，洒向人间救旱苗。
郪中感旧::刘象::顷年曾住此中来，今日重游事可哀。忆得几家欢宴处，家家家业尽成灰。
白髭::刘象::到处逢人求至药，几回染了又成丝。素丝易染髭难染，墨翟当时合泣髭。
赠张全义::杨凝式::洛阳风景实堪哀，昔日曾为瓦子堆。不是我公重葺理，至今犹是一堆灰。
题怀素酒狂贴后::杨凝式::十年挥素学临池，始识王公学卫非。草圣未须因酒发，笔端应解化龙飞。
句::杨凝式::押引蝗虫到洛京，合消郡守远相迎。到此今经三纪春。
寄桂帅::刘崇龟::碧幢仁施合洪钧，桂树林前倍得春。莫恋此时好风景，磻溪不是钓渔人。
席上吟::刘崇鲁::南行忽见李深之，手舞如蜚令不疑。任有风流兼蕴藉，天生不似郑都知。
寄孙储::孙定::行行血泪洒尘襟，事逐东流渭水深。秋跨蹇驴风尚紧，静投孤店日初沈。一枝犹挂东堂梦，千里空驰北巷心。明月悲歌又前去，满城烟树噪春禽。
临终诗::薛凖::旧国深恩不易酬，又离继母出他州。谁知天怒无因息，积愧终身乞速休。
观修处士画桃花图歌::裴谐::一从天宝王维死，于今始遇修夫子。能向鲛绡四幅中，丹青暗与春争工。勾芒若见应羞杀，晕绿匀红渐分别。堪怜彩笔似东风，一朵一枝随手发。燕支乍湿如含露，引得娇莺痴不去。多少游蜂尽日飞，看遍花心求入处。工夫妙丽实奇绝，似对韶光好时节。偏宜留着待深冬，铺向楼前殛霜雪。
题僧松禅::曹松::空山涧畔枯松树，禅老堂头甲乙身。传是昔朝僧种著，下头应有茯苓神。
己亥岁二首 一::曹松::泽国江山入战图，生民何计乐樵苏。凭君莫话封侯事，一将功成万骨枯。
己亥岁二首 二::曹松::传闻一战百神愁，两岸彊兵过未休。谁道沧江总无事，近来长共血争流。
乱后入洪州西山::曹松::寂寂阴溪水漱苔，尘中将得苦吟来。东峰道士如相问，县令而今不姓梅。
送僧入庐山::曹松::若到江州二林寺，遍游应未出云霞。庐山瀑布三千仞，画破青霄始落斜。
送僧入蜀过夏::曹松::师言结夏入巴峰，云水回头几万重。五月峨眉须近火，木皮领重只如冬。
江西逢僧省文 一::曹松::闽地高僧楚地逢，僧游蛮锡挂垂松。白云逸性都无定，才出双峰爱五峰。
江西逢僧省文 二::曹松::高僧不负雪峰期，却伴青霞入翠微。百叶岩前霜欲降，九枝松上鹤初归。风生碧涧鱼龙跃，威振金楼燕雀飞。想得白莲花上月，满山犹带旧光辉。
南海旅次::曹松::忆归休上越王台，归思临高不易裁。为客正当无雁处，故园谁道有书来。城头早角吹霜尽，郭里残潮荡月回。心似百花开未得，年年争发被春催。
锺陵寒食日郊外闲游::曹松::可怜时节足风情，杏子粥香如冷饧。无奈春风输旧火，遍教人唤作山樱。
中秋对月::曹松::无云世界秋三五，共看蟾盘上海涯。直到天头天尽处，不曾私照一人家。
陪湖南李中丞宴隐溪::曹松::竹林啼鸟不知休，罗列飞桥水乱流。触散柳丝回玉勒，约开莲叶上兰舟。酒边旧侣真何逊，云里新声是莫愁。若值主人嫌昼短，应陪秉烛夜深游。
别湖上主人::曹松::门系钓舟云满岸，借君幽致坐移旬。湖村夜叫白芜雁，菱市晓喧深浦人。远水日边重作雪，寒林烧后别生春。不辞更住醒还醉，太一东峰归梦频。
赠广宣大师::曹松::忆昔同游紫阁云，别来三十二回春。白头相见双林下，犹是清朝未退人。
锺陵寒食日与同年裴颜李先辈郑校书郊外闲游::曹松::寒节锺陵香骑随，同年相命楚江湄。云间影过秋千女，地上声喧蹴踘儿。何处寄烟归草色，谁家送火在花枝。银瓶冷酒皆倾尽，半卧垂杨自不知。
江外除夜::曹松::千门庭燎照楼台，总为年光急急催。半夜腊因风卷去，五更春被角吹来。宁无好鸟思花发，应有游鱼待冻开。不是多歧渐平稳，谁能呼酒祝昭回。
七夕::曹松::牛女相期七夕秋，相逢俱喜鹊横流。彤云缥缈回金辂，明月婵娟挂玉钩。燕羽几曾添别恨，花容终不更含羞。更残便是分襟处，晓箭东来射翠楼。
罗浮山下书逸人壁::曹松::海上亭台山下烟，买时幽邃不争钱。莫言白日催华发，自有丹砂驻少年。渔钓未归深竹里，琴壶犹恋落花边。可中更践无人境，知是罗浮第几天。
天台瀑布::曹松::万仞得名云瀑布，远看如织挂天台。休疑宝尺难量度，直恐金刀易剪裁。喷向林梢成夏雪，倾来石上作春雷。欲知便是银河水，堕落人间合却回。
桂江::曹松::未识佳人寻桂水，水云先解傍壶觞。笋林次第添斑竹，雏鸟参差护锦囊。乳洞此时连越井，石楼何日到仙乡。如飞似堕皆青壁，画手不强元化强。
南海::曹松::倾腾界汉沃诸蛮，立望何如画此看。无地不同方觉远，共天无别始知宽。文魮隔雾朝含碧，老蚌凌波夜吐丹。万状千形皆得意，长鲸独自转身难。
洞庭湖::曹松::东西南北各连空，波上唯留小朵峰。长与岳阳翻鼓角，不离云梦转鱼龙。吸回日月过千顷，铺尽星河剩一重。直到劫余还作陆，是时应有羽人逢。
霍山::曹松::七千七百七十丈，丈丈藤萝势入天。未必展来空似翅，不妨开去也成莲。月将河汉分岩转，僧与龙蛇共窟眠。直是画工须阁笔，况无名画可流传。
巫峡::曹松::巫山苍翠峡通津，下有仙宫楚女真。不逐彩云归碧落，却为暮雨扑行人。年年旧事音容在，日日谁家梦想频。应是荆山留不住，至今犹得睹芳尘。
赠镜湖处士方干二首 一::曹松::包含教化剩搜罗，句出东瓯奈峭何。世路不妨平处少，才人唯是屈声多。云来岛上便幽石，月到湖心忌白波。后辈难为措机杼，先生织字得龙梭。
赠镜湖处士方干二首 二::曹松::秪拟应星眠越绝，唯将丽什当高勋。磨砻清浊人难会，织络虚无帝亦闻。鸟道未知山足雨，渔家已没镜中云。他时莫为三徴起，门外沙鸥解笑君。
岭南道中::曹松::百花成实未成归，未必归心与志违。但有壶觞资逸咏，尽交风景入清机。半川阴雾藏高木，一道晴蜺杂落晖。游子马前芳草合，鹧鸪啼歇又南飞。
春日自吴门之阳羡道中书事::曹松::胜异恣游应未遍，路岐犹去几时还。浪花湖阔虹蜺断，柳线村深鸟雀闲。千室绮罗浮画檝，两州丝竹会茶山。眼前便是神仙事，何必须言洞府间。
将入关行次湘阴::曹松::背顾秦城在何处，图书作伴过湘东。神鸦乱噪黄陵近，候雁斜沈梦泽空。打桨天连晴水白，烧田云隔夜山红。也知渐老岩栖稳，争奈文闱有至公。
题昭州山寺常寂上人水阁::曹松::常寂常居常寂里，年年月月是空空。堦前未放岩根断，屋下长教海眼通。本为入来寻佛窟，不期行处踏龙宫。他时忆著堪图画，一朵云山二水中。
广州贻匡绪法师::曹松::口宣微密不思议，不是除贪即诫痴。祗待外方缘了日，争看内殿诏来时。周回海树侵阶疾，迢递江潮应井迟。必竟懒过高坐寺，未能全让法云师。
赠道人::曹松::住山因以福为庭，便向山中隐姓名。阆苑驾将雕羽去，洞天赢得绿毛生。日边肠胃餐霞火，月里肌肤饮露英。顾我从来断浮浊，拟驱鸡犬上三清。
送乞雨禅师临遇南游::曹松::活得枯樵耕者知，巡方又欲向天涯。珠穿闽国菩提子，杖把灵峰榔栗枝。春藓任封降虎石，夜雷从傍养龙池。生缘在地南浮去，自此孤云不可期。
南海陪郑司空游荔园::曹松::荔枝时节出旌斿，南国名园尽兴游。乱结罗纹照襟袖，别含琼露爽咽喉。叶中新火欺寒食，树上丹砂胜锦州。他日为霖不将去，也须图画取风流。
李郎中林亭::曹松::秪向砌边流野水，樽前上下看鱼儿。笋蹊已长过人竹，藤径从添拂面丝。若许白猿垂近户，即无红果压低枝。大才必拟逍遥去，更遣何人佐盛时。
夜饮::曹松::良宵公子宴兰堂，浓麝薰人兽吐香。云带金龙衔画烛，星罗银凤泻琼浆。满屏珠树开春景，一曲歌声遶翠梁。席上未知帘幕晓，青娥低语指东方。
驸马宅宴罢::曹松::粉墙残月照宫祠，宴阕银瓶一半欹。学语莺儿飞未稳，放身斜坠绿杨枝。
吊李翰林::曹松::李白虽然成异物，逸名犹与万方传。昔朝曾侍玄宗侧，大夜应归贺监边。山木易高迷故垅，国风长在见遗篇。投金渚畔春杨柳，自此何人系酒船。
山中::曹松::要路豪家非往还，岩门先有不曾关。众心惟恐地无剩，吾意亦忧天惜闲。白练曳泉窗下石，绛罗垂果枕前山。樵夫岂解营生业，贵欲自安麋鹿间。
山寺引泉::曹松::劈碎琅玕意有余，细泉高引入香厨。山僧未肯言根本，莫是银河漏泄无。
商山::曹松::垂白商于原下住，儿孙共死一身忙。木弓未得长离手，犹与官家射麝香。
荆南道中::曹松::十月荒郊雪气催，依稀愁色认阳台。游秦分系三条烛，出楚心殊一寸灰。高柳莫遮寒月落，空桑不放夜风回。如何住在猿声里，却被蝉吟引下来。
及第敕下宴中献座主杜侍郎::曹松::得召丘墙泪却频，若无公道也无因。门前送敕朱衣吏，席上衔杯碧落人。半夜笙歌教泥月，平明桃杏放烧春。南山虽有归溪路，争那酬恩未杀身。
白角簟::曹松::角簟工夫已到头，夏来全占满床秋。若言保惜归华屋，秪合封题寄列侯。学卷晓冰长怕绽，解铺寒水不教流。蒲桃锦是潇湘底，曾得王孙价倍酬。
碧角簟::曹松::细皮重叠织霜纹，滑腻铺床胜锦茵。八尺碧天无点翳，一方青玉绝纤尘。蝇行只恐烟黏足，客卧混疑水浸身。五月不教炎气入，满堂秋色冷龙鳞。
句::曹松::追游若遇三清乐，行从应妨一日春。石脉水流泉滴沙，鬼灯然点松柏花。鹿眠荒圃寒芜白，鸦噪残阳败叶飞。华岳影寒清露掌，海门风急白潮头。
闻猿::苏拯::秋风飒飒猿声起，客恨猿哀一相似。漫向孤危惊客心，何曾解入笙歌耳。
感旧诗::路德延::初骑竹马咏芭蕉，尝忝名卿诵满朝。五字便容趋绛帐，一枝寻许折丹霄。岂知流落萍蓬远，不觉推迁岁月遥。国境未安身未立，至今颜巷守箪瓢。
句::路德延::不是上台知姓字，五花宾馆敢从容。
及第后呈朝中知己::李旭::凌晨晓鼓奏嘉音，雷拥龙迎出陆沈。金榜高悬当玉阙，锦衣即著到家林。真珠每被尘泥陷，病鹤多遭蝼蚁侵。今日始知天有意，还教雪得一生心。
经费拾遗旧隐::胡骈::林下茅斋已半倾，九华幽迳少人行。不将冠剑为荣事，只向烟萝寄此生。松竹渐荒池上色，琴书徒立世间名。白杨风起秋山暮，时复哀猿啼一声。
失题::周祚::莫道春花独照人，秋花未必怯青春。四时风雨没时节，共保松筠根底尘。
闻砧::裴说::深闺乍冷鉴开箧，玉箸微微湿红颊。一阵霜风杀柳条，浓烟半夜成黄叶。垂垂白练明如雪，独下闲堦转凄切。祗知抱杵捣秋砧，不觉高楼已无月。时闻寒雁声相唤，纱窗只有灯相伴。几展齐纨又懒裁，离肠恐逐金刀断。细想仪形执牙尺，回刀剪破澄江色。愁捻银针信手缝，惆怅无人试宽窄。时时举袖匀红泪，红笺谩有千行字。书中不尽心中事，一片殷勤寄边使。
乱中偷路入故乡::裴说::愁看贼火起诸烽，偷得余程怅望中。一国半为亡国烬，数城俱作古城空。
蔷薇::裴说::一架长条万朵春，嫩红深绿小窠匀。只应根下千年土，曾葬西川织锦人。
春日山中竹::裴说::数竿苍翠拟龙形，峭拔须教此地生。无限野花开不得，半山寒色与春争。
柳::裴说::高拂危楼低拂尘，灞桥攀折一何频。思量却是无情树，不解迎人只送人。
岳阳兵火后题僧舍::裴说::十年兵火真多事，再到禅扉却破颜。唯有两般烧不得，洞庭湖水老僧闲。
赠昭应沈少府::李洞::行宫接县判云泉，袍色虽青骨且仙。鄠杜忆过梨栗墅，潇湘曾棹雪霜天。华山僧别留茶鼎，渭水人来锁钓船。东送西迎终几考，新诗觅得两三联。
上司空员外::李洞::禅心高卧似疏慵，诗客经过不厌重。藤杖几携量碛雪，玉鞭曾把数嵩峰。夜眠古巷当城月，秋直清曹入省钟。禹凿故山归未得，河声暗老两三松。
叙旧游寄栖白::李洞::老着重袍坐石房，竺经休讲白眉长。省冲鼍没投江岛，曾看鱼飞倚海樯。晓炙冻盂原日气，夜挑莲椀禁灯光。吟诗五岭寻无可，倏忽如今四十霜。
哭栖白供奉::李洞::闻说孤窗坐化时，白莎萝雨滴空池。吟诗堂里秋关影，礼佛灯前夜照碑。贺雪已成金殿梦，看涛终负石桥期。逢山对月还惆怅，争得无言似祖师。
赠入内供奉僧::李洞::内殿谈经惬帝怀，沃州归隐计全乖。数条雀尾来南海，一道蝉声噪御街。石枕纹含山里叶，铜缾口塞井中柴。因逢夏日西明讲，不觉宫人拔凤钗。
感恩书事寄上集义司徒相公::李洞::积雪峰西遇奖称，半家寒骨起沟塍。镇时贤相回人镜，报德慈亲点佛灯。授钺已闻诸国静，坐筹重见大河澄。功居第一图烟阁，依旧终南满杜陵。
赠永崇李将军充襄阳制置使::李洞::拜官门外发辉光，宿卫阴符注几行。行处近天龙尾滑，猎时陪帝马鬃香。九城王气生旗队，万里寒风入箭疮。从此浩然声价歇，武中还有李襄阳。
寄淮海惠泽上人::李洞::海涛痕满旧征衣，长忆初程宿翠微。竹里桥鸣知马过，塔中灯露见鸿飞。眉毫别后应盈尺，嵒木居来定几围。他日愿师容一榻，煎茶埽地学忘机。
春日隐居官舍感怀::李洞::风吹烧烬杂汀沙，还似青溪旧寄家。入户竹生床下叶，隔窗莲谢镜中花。苔房毳客论三学，雪岭巢禽看两衙。销得人间无限事，江亭月白诵南华。
春日即事寄一二知己::李洞::浴马池西一带泉，开门景物似樊川。朱衣暎水人归县，白羽遗泥鹤上天。索米夜烧风折木，无车春养雪藏鞭。缙绅处士知章句，忍使孤窗枕泪眠。
废寺闲居寄怀一二罢举知己::李洞::病居废庙冷吟烟，无力争飞类病蝉。槐省老郎蒙主弃，月陂孤客望谁怜。税房兼得调猿石，租地仍分浴鹤泉。处世堪惊又堪愧，一坡山色不论钱。
题尼大德院::李洞::云鬟早岁断金刀，戒律曾持五百条。台上灯红莲叶密，眉间毫白黛痕销。绣成佛国银为地，画出王城雪覆桥。清净高楼松桧寺，世雄翻愧自低腰。
怀张乔张霞::李洞::西风吹雨叶还飘，忆我同袍隔海涛。江塔眺山青入佛，边城履雪白连雕。身离世界归天竺，影挂虚空度石桥。应念无成独流转，懒磨铜片鬓毛焦。
赠徐山人::李洞::徐生何代降坤维，曾伴园公采紫芝。瓦砾变黄忧世换，髭须放白怕人疑。山房古竹麄于树，海岛灵童寿等龟。知叹有唐三百载，光阴未抵一先棋。
寄南岳僧::李洞::新秋日后晒书天，白日当松影却圆。五字句求方寸佛，一条街擘两行蝉。不曾著事于机内，长合教山在眼前。花落俦公房外石，调猿弄虎叹无缘。
华山::李洞::碧山长冻地长秋，日夕泉源聒华州。万户烟侵关令宅，四时云在使君楼。风驱雷电临河震，鹤引神仙出月游。峰顶高眠灵药熟，自无霜雪上人头。
和曹监春晴见寄::李洞::竺庙邻钟震晓鸦，春阴盖石似仙家。兰台架列排书目，顾渚香浮瀹茗花。胶溜石松粘鹤氅，泉离冰井熨僧牙。功成名著扁舟去，愁睹前题罩碧纱。
赠三惠大师::李洞::枫猿峤角别多时，二教兼修内学师。药树影中频缀偈，莲峰朵下几窥棋。游归笋长齐童子，病起巢成露鹤儿。诏落五天开夏讲，两街人竞礼长眉。
送醉画王处士::李洞::几年乘兴住南吴，狂醉兰舟夜落湖。别后鹤毛描转细，近来牛角饮还麄。同餐夏果山何处，共钓秋涛石在无。关下相逢怪予老，篇章役思绕寰区。
闻杜鹃::李洞::万古潇湘波上云，化为流血杜鹃身。长疑啄破青山色，秪恐啼穿白日轮。花落玄宗回蜀道，雨收工部宿江津。声声犹得到君耳，不见千秋一甑尘。
赋得送轩辕先生归罗浮山::李洞::旧山归隐浪摇青，绿鬓山童一帙经。诗帖布帆猿鸟看，药煎金鼎鬼神听。洞深头上聆仙语，船静鼻中闻海腥。此处先生应不住，吾君南望漫劳形。
送包处士::李洞::秋思枕月卧潇湘，寄宿慈恩竹里房。性急却于棋上慢，身闲未免药中忙。休抛手网惊龙睡，曾挂头巾拂鸟行。闻说石门君旧隐，寒峰溅瀑坏书堂。
赠庞炼师::李洞::家住涪江汉语娇，一声歌戛玉楼箫。睡融春日柔金缕，妆发秋霞战翠翘。两脸酒醺红杏妒，半胸酥嫩白云饶。若能携手随仙令，皎皎银河渡鹊桥。
送友罢举赴边职::李洞::出剡篇章入洛文，无人细读叹俱焚。莫辞秉笏随红斾，便好携家住白云。过水象浮蛮境见，隔江猿叫汉州闻。高谈阔略陈从事，盟誓边庭壮我军。
病猿::李洞::瘦缠金锁惹朱楼，一别巫山树几秋。寒想蜀门清露滴，暖怀湘岸白云流。罢抛檐果沉僧井，休拗崖冰溅客舟。啼过三声应有泪，画堂深不彻王侯。
毙驴::李洞::蹇驴秋毙瘗荒田，忍把敲吟旧竹鞭。三尺焦桐背残月，一条藜杖卓寒烟。通吴白浪宽围果，倚蜀青山峭入天。如画海门搘肘望，阿谁家卖钓鱼船。
送郄先辈归觐华阴::李洞::桂枝博得凤栖枝，欢觐家僮舞翠微。僧向瀑泉声里贺，鸟穿仙掌指间飞。休停砚笔吟荒庙，永别灯笼赴锁闱。骚雅近来颓丧甚，送君傍觉有光辉。
赠可上人::李洞::寺门和鹤倚香杉，月吐秋光到思嚵。将法传来穿泱漭，把诗吟去入嵌岩。糢糊书卷烟岚滴，狼籍衣裳瀑布缄。不断清风牙底嚼，无因内殿得名衔。
东川高仆射::李洞::油幢影里拜清风，十里貔貅一片雄。三印锁开霜满地，四门关定月当空。泉浮山叶人家过，诏惹罏香鸟道通。新起画楼携客上，弦歌筵内海榴红。
宿成都松溪院::李洞::松持节操溪澄性，一炷烟岚压寺隅。翡翠鸟飞人不见，琉璃缾贮水疑无。夜闻子落真山雨，晓汲波圆入画图。尘拥蜀城抽锁后，此中犹梦在江湖。
吊曹监::李洞::宅上愁云吹不散，桂林诗骨葬云根。满楼山色供邻里，一洞松声付子孙。甘露施衣封泪点，秘书取集印苔痕。吟魂醉魄归何处，御水呜呜夜遶门。
赠长安毕郎中::李洞::高门寒沼水连云，鹭识朱衣傍主人。地肺半边晴带雪，天街一面静无尘。朝回座客酬琴价，衙退留僧写鹤真。从此几迁为计相，蓬莱三刻奏东巡。
寄东蜀幕中友::李洞::官亭池碧海榴殷，遥想清才倚画栏。柳絮涨天笼地暖，角声经雨透云寒。晓侵台座香烟湿，夜草军书蜡炬干。为话门人吟太苦，风摧兰秀一枝残。
曲江渔父::李洞::儿孙闲弄雪霜髯，浪飐南山影入檐。卧稳篷舟龟作枕，病来茅舍网为帘。值春游子怜莼滑，通蜀行人说鲙甜。数尺寒丝一竿竹，岂知浮世有猜嫌。
和刘驾博士赠庄严律禅师::李洞::人言紫绶有光辉，不二心观似草衣。尘劫自营还自坏，禅门无住亦无归。松根穴蚁通山远，塔顶巢禽见海微。每话南游偏起念，五峰波上入船扉。
智新上人话旧::李洞::蟋蟀灯前话旧游，师经几夏我经秋。金陵市合月光里，甘露门开峰朵头。晴眺远帆飞入海，夜禅阴火吐当楼。相看未得东归去，满壁寒涛泻白鸥。
和淮南太尉留题凤州王氏别业::李洞::清秋看长鹭雏成，说向湘僧亦动情。节屋折将松上影，印龛移锁月中声。野人陪赏增诗价，太尉因居著谷名。闲想此中遗胜事，宿斋吟遶凤池行。
乙酉岁自蜀随计趁试不及::李洞::客卧涪江蘸月厅，知音唤起进趋生。寒梅折后方离蜀，腊月圆前未到京。风卷坏亭羸仆病，雪糊危栈蹇驴行。文昌一试应关分，岂校褒斜两日程。
龙州韦郎中先梦六赤后因打叶子以诗上::李洞::红蜡香烟扑画楹，梅花落尽庾楼清。光辉圆魄衔山冷，彩镂方牙着腕轻。宝帖牵来狮子镇，金盆引出凤凰倾。微黄喜兆庄周梦，六赤重新掷印成。
和寿中丞伤猿::李洞::遗挂朱栏锁半寻，清声难买恨黄金。悬崖接果今何在，浅井窥星影已沉。归宅叶铺曾睡石，入朝灯照旧啼林。小山罢遶随湘客，高树休升对岳禽。天竺省怜伤倍切，亲知宽和思难任。相门恩重无由报，竟托仙郎日夜吟。
上灵州令狐相公::李洞::征蛮破虏汉功臣，提剑归来万里身。笑倚凌烟金柱看，形容憔悴老于真。
寓言::李洞::三千宫女露蛾眉，笑煮黄金日月迟。麟凤隔云攀不及，空山惆怅夕阳时。
客亭对月::李洞::游子离魂陇上花，风飘浪卷遶天涯。一年十二度圆月，十一回圆不在家。
宿鄠郊赠罗处士::李洞::川静星高栎已枯，南山落石水声麤。白云钓客窗中宿，卧数嵩峰听五湖。
有寄::李洞::爱酒耽棋田处士，弹琴咏史贾先生。御沟临岸有云石，不见鹤来何处行。
送三藏归西天国::李洞::十万里程多少碛，沙中弹舌授降龙。五天到日应头白，月落长安半夜钟。
金陵怀古::李洞::古来无此战争功，日日戈船卷海风。一遇灵鳌开睡眼，六朝灰尽九江空。
题晰上人贾岛诗卷::李洞::贾生诗卷惠休装，百叶莲花万里香。供得半年吟不足，长须字字顶司仓。
送僧清演归山::李洞::毛褐斜肩背负经，晓思吟入窦山青。峰前野水横官道，踏着秋天三四星。
赠僧::李洞::不羡王公与贵人，唯将云鹤自相亲。闲来石上观流水，欲洗禅衣未有尘。
题学公院池莲::李洞::竹引山泉玉甃池，栽莲莫怪藕生丝。如何不似麻衣客，坐对秋风待一枝。
秋宿长安韦主簿厅::李洞::水木清凉夜直厅，愁人楼上唱寒更。坐劳同步帘前月，鼠动床头印锁声。
冬忆友人::李洞::吟上山前数竹枝，叶翻似雪落霏霏。枕前明月谁动影，睡里惊来不觉归。
怀圭峰影林泉::李洞::吾家旧物贾生传，入内遥分锡杖泉。鹤去帝移宫女散，更堪呜咽过楼前。
赠青龙印禅师::李洞::雨涩秋刀剃雪时，庵前曾礼草堂师。居人昨日相过说，鹤已生孙竹满池。
戏赠侯常侍::李洞::葛洪卷与江淹赋，名动天边傲石居。两蜀词人多载后，同君讳却马相如。
绣岭宫词::李洞::春日迟迟春草绿，野棠开尽飘香玉。绣岭宫前鹤发翁，犹唱开元太平曲。
过贾浪仙旧地::李洞::鹤外唐来有谪星，长江东注冷沧溟。境搜松雪仙人岛，吟歇林泉主簿厅。片月已能临榜黑，遥天何益抱坟青。年年谁不登高第，未胜骑驴入画屏。
句::李洞::公道此时如不得，昭陵恸哭一生休。
题青城山范贤观::唐求::数里缘山不厌难，为寻真诀问黄冠。苔铺翠点仙桥滑，松织香梢古道寒。昼傍绿畦薅嫩玉，夜开红灶撚新丹。钟声已断泉声在，风动茅花月满坛。
送僧讲罢归山::唐求::休将如意辩真空，吹尽天花任晓风。共看玉蟾三皎洁，独悬金锡一玲珑。岩间松桂秋烟白，江上楼台晚日红。依旧曹溪念经处，野泉声在草堂东。
题友人寓居::唐求::寓居无不在天涯，莫恨秦关道路赊。缭绕城边山是蜀，弯环门外水名巴。黄头卷席宾初散，白鼻嘶风日欲斜。何处一声金磬发，古松南畔有僧家。
伤张玖秀才::唐求::铜梁剑阁几区区，十上探珠不见珠。卞玉影沈沙草暗，骅骝声断陇城孤。入关词客秋怀友，出户孀妻晓望夫。吴水楚山千万里，旅魂归到故乡无。
题李少府别业::唐求::寻得仙家不姓梅，马嘶人语出尘埃。竹和庭上春烟动，花带溪头晓露开。绕岸白云终日在，傍松黄鹤有时来。何年亦作围碁伴，一到松间醉一回。
赠楚公::唐求::曾闻半偈雪山中，贝叶翻时理尽通。般若恒添持戒力，落叉谁算念经功。云间晓月应难染，海上虚舟自信风。长说满庭花色好，一枝红是一枝空。
赠王山人::唐求::红藤一柱脚常轻，日日缘溪入谷行。山下有家身未老，灶前无火药初成。经秋少见闲人说，带雨多闻野鹤鸣。知到蓬莱难再访，问何方法得长生。
庭竹::唐求::月笼翠叶秋承露，风亚繁梢暝扫烟。知道雪霜终不变，永留寒色在庭前。
题常乐寺::唐求::桂冷香闻十里间，殿台浑不似人寰。日斜回首江头望，一片晴云落后山。
题刘炼师归山::唐求::风急云轻鹤背寒，洞天谁道却归难。千山万水瀛洲路，何处烟飞是醮坛。
酬舒公见寄::唐求::无客不言云外见，为文长遣世间知。一声松径寒吟后，正是前山雪下时。
巫山下作::唐求::细腰宫尽旧城摧，神女归山更不来。唯有楚江斜日里，至今犹自绕阳台。
句::唐求::恰似有龙深处卧，被人惊起黑云生。
白樱桃::于邺::王母阶前种几株，水晶帘内看如无。只应汉武金盘上，泻得珊珊白露珠。
白樱树::于邺::记得花开雪满枝，和蜂和蝶带花移。如今花落游蜂去，空作主人惆怅诗。
下第不胜其忿题路左佛庙::于邺::雀儿未逐飏风高，下视鹰鹯意气豪。自谓能生千里足，黄昏依旧委蓬蒿。
和三乡诗::陆贞洞::惆怅残花怨暮春，孤鸾舞镜倍伤神。清词好个干人事，疑是文姬第二身。
和三乡诗::刘谷::兰蕙芬香见玉姿，路傍花笑景迟迟。苎萝山下无穷意，并在三乡惜别时。
和三乡诗::王祝::女几山前岚气低，佳人留恨此中题。不知云雨归何处，空使王孙见即迷。
和三乡诗::王涤::浣纱游女出关东，旧迹新词一梦中。槐陌柳亭何限事，年年回首向春风。
和三乡诗::韦冰::来时欢笑去时哀，家国迢迢向越台。待写百年幽思尽，故宫流水莫相催。
和三乡诗::李昌邺::红粉萧娘手自题，分明幽怨发云闺。不应更学文君去，泣向残花归剡溪。
和三乡诗::王硕::无姓无名越水滨，芳词空怨路傍人。莫教才子偏惆怅，宋玉东家是旧邻。
和三乡诗::李缟::会稽王谢两风流，王子沉沦谢女愁。归思若随文字在，路傍空为感千秋。
和三乡诗::张绮::洛川依旧好风光，莲帐无因见女郎。云雨散来音信断，此生遗恨寄三乡。
和三乡诗::高衢::南北千山与万山，轩车谁不思乡关。独留芳翰悲前迹，陌上恐伤桃李颜。
咏手二首 一::赵光远::妆成皓腕洗凝脂，背接红巾掬水时。薄雾袖中拈玉斝，斜阳屏上撚青丝。唤人急拍临前槛，摘杏高揎近曲池。好是琵琶弦畔见，细圆无节玉参差。
咏手二首 二::赵光远::撚玉搓琼软复圆，绿窗谁见上琴弦。慢笼彩笔闲书字，斜指瑶阶笑打钱。炉面试香添麝炷，舌头轻点贴金钿。象床珍簟宫棋处，拈定文楸占角边。
题妓莱儿壁::赵光远::鱼钥兽环斜掩门，萋萋芳草忆王孙。醉凭青琐窥韩寿，闲掷金梭恼谢鲲。不夜珠光连玉匣，辟寒钗影落瑶尊。欲知肠断相思处，役尽江淹别后魂。
游九鲤湖::郑良士::仄径倾崖不可通，湖岚林霭共溟蒙。九溪瀑影飞花外，万树春声细雨中。覆石云闲丹灶冷，采芝人去洞门空。我来不乞邯郸梦，取醉聊乘郑国风。
寄富洋院禅者::郑良士::画破青山路一条，走鞭飞盖去何遥。碍天岩树春先冷，锁院溪云昼不销。霅上茗芽因客煮，海南沈屑为斋烧。谁能学得空门士，冷却心灰守寂寥。
赠翁承赞漆林书堂诗::萧项::轺车故国世应稀，昔日书堂二纪归。手植松筠同茂盛，身荣金紫倍光辉。入门邻里喧迎接，列坐儿童见等威。却对芸窗勤苦处，举头全是锦为衣。
喜韩少府见访::胡令能::忽闻梅福来相访，笑着荷衣出草堂。儿童不惯见车马，走入芦花深处藏。
观郑州崔郎中诸妓绣样::胡令能::日暮堂前花蘂娇，争拈小笔上床描。绣成安向春园里，引得黄莺下柳条。
小儿垂钓::胡令能::蓬头穉子学垂纶，侧坐莓苔草映身。路人借问遥招手，怕得鱼惊不应人。
王昭君::胡令能::胡风似剑锼人骨，汉月如钩钓胃肠。魂梦不知身在路，夜来犹自到昭阳。
望夫石::严郾::何代提戈去不还，独留形影白云间。肌肤销尽雪霜色，罗绮点成苔藓斑。江燕不能传远信，野花空解妒愁颜。近来岂少征人妇，笑采蘼芜上北山。
赋百舌鸟::严郾::此禽轻巧少同伦，我听长疑舌满身。星未没河先报晓，柳犹黏雪便迎春。频嫌海燕巢难定，却讶林莺语不真。莫倚春风便多事，玉楼还有晏眠人。
永州陪郑太守登舟夜宴席上各赋诗::蒋肱::江头朱绂间青衿，岂是仙舟不可寻。谁敢强登徐稚榻，自怜还学谢安吟。月凝兰櫂轻风起，妓劝金罍尽醉斟。剪尽蜡红人未觉，归时城郭晓烟深。
山中卧寄卢郎中::伍唐珪::十年耕钓水云间，住僻家贫少往还。一径绿苔凝晓露，满头白发对青山。野僧采药来医病，樵客携觞为解颜。空恋旧时恩奖地，无因匍匐出柴关。
寒食日献郡守::伍唐珪::入门堪笑复堪怜，三径苔荒一钓船。惭愧四邻教断火，不知厨里久无烟。
上苏使君::伍唐珪::江西昔日推韩注，袁水今朝数赵祥。纵使文翁能待客，终栽桃李不成行。
赠妓人王福娘::孙棨::彩翠仙衣红玉肤，轻盈年在破瓜初。霞杯醉劝刘郎赌，云髻慵邀阿母梳。不怕寒侵缘带宝，每忧风举倩持裾。谩图西子晨妆样，西子元来未得如。
题妓王福娘墙 一::孙棨::移壁回窗费几朝，指镮偷解博红椒。无端鬬草输邻女，更被拈将玉步摇。
题妓王福娘墙 二::孙棨::寒绣衣裳饷阿娇，新团香兽不禁烧。东邻起样裙腰阔，剩蹙黄金线几条。
题妓王福娘墙 三::孙棨::试共卿卿语笑初，画堂连遣侍儿呼。寒肌不耐金如意，白獭为膏郎有无。
戏李文远::孙棨::引君来访洞中仙，新月如眉拂户前。领取嫦娥攀取桂，便从陵谷一时迁。
题刘泰娘舍::孙棨::寻常凡木最轻樗，今日寻樗桂不如。汉高新破咸阳后，英俊奔波遂吃虚。
戏张道人不饮酒::颜荛::言自云山访我来，每闻奇秘觉叨陪。吾师不饮人间酒，应待流霞即举杯。
句::颜荛::爽籁尽成鸣凤曲，游人多是弄珠仙。
渔阳将军::张为::霜髭拥颔对穷秋，着白貂裘独上楼。向北望星提剑立，一生长为国家忧。
诸暨五泄山::周镛::路入苍烟九过溪，九穿岩曲到招提。天分五溜寒倾北，地秀诸峰翠插西。凿径破崖来木杪，驾泉鸣竹落榱题。当年老默无消息，犹有词堂一杖藜。
句::刘赞::絮花飞起雪漫漫，长得宫娥带笑看。
宿巾子山禅寺::任翻::绝顶新秋生夜凉，鹤翻松露滴衣裳。前峰月映半江水，僧在翠微开竹房。
再游巾子山寺::任翻::灵江江上帻峰寺，三十年来两度登。野鹤尚巢松树遍，竹房不见旧时僧。
三游巾子山寺感述::任翻::清秋绝顶竹房开，松鹤何年去不回。惟有前峰明月在，夜深犹过半江来。
吟叙::周昙::历代兴亡亿万心，圣人观古贵知今。古今成败无多事，月殿花台幸一吟。
闲吟::周昙::考摭妍媸用破心，翦裁千古献当今。闲吟不是闲吟事，事有闲思闲要吟。
唐虞门 唐尧::周昙::祆氛不起瑞烟轻，端拱垂衣日月明。传事四方无外役，茅茨深处土堦平。
唐虞门 虞舜::周昙::进善惩奸立帝功，功成揖让益温恭。满朝卿士多元凯，为黜兜苗与四凶。
唐虞门 舜妃::周昙::苍梧一望隔重云，帝子悲寻不记春。何事泪痕偏在竹，贞姿应念节高人。
唐虞门 再吟::周昙::潇湘何代泣幽魂，骨化重泉志尚存。若道地中休下泪，不应新竹有啼痕。
三代门 夏禹::周昙::尧违天孽赖询谟，顿免洪波浸碧虚。海内生灵微伯禹，尽应随浪化为鱼。
三代门 再吟::周昙::万古龙门一旦开，无成甘死作黄能。司空定有匡尧术，九载之前何处来。
三代门 太康::周昙::师保何人为琢磨，安知父祖苦辛多。酒酣禽色方为乐，讵肯闲听五子歌。
三代门 后稷::周昙::人惟邦本本由农，旷古谁高后稷功。百谷且繁三曜在，牲牢郊祀信无穷。
三代门 文王::周昙::昭然明德报天休，禴祭惟馨胜杀牛。二老五侯何所诈，不归商受尽归周。
三代门 武王::周昙::文王寝膳武王随，内竖言安色始怡。七载岂堪囚羑里，一夫为报亦何疑。
三代门 太公::周昙::昌猎关西纣猎东，纣怜崇虎弃非熊。危邦自谓多麟凤，肯把王纲取钓翁。
三代门 再吟::周昙::东邻不事事西邻，御物卑和物自亲。天下言知天下者，兆人无主属贤人。
三代门 又吟::周昙::千妖万态逞妍姿，破国亡家更是谁。匡政必能除茍媚，去邪当断勿狐疑。
三代门 子牙妻::周昙::陵柏无心竹变秋，不能同戚拟同休。岁寒焉在空垂涕，覆水如何欲再收。
三代门 周公::周昙::文武传芳百代基，几多贤哲守成规。仍闻吐握延儒素，犹恐民疵未尽知。
三代门 夷齐::周昙::让国由衷义亦乖，不知天命匹夫才。将除暴虐诚能阻，何异崎岖助纣来。
三代门 管蔡::周昙::伊商胡越尚同图，管蔡如何有异谟。不念祖宗危社稷，强于仁圣遣行诛。
三代门 成王::周昙::成王有过伯禽笞，圣惠能新日自奇。王道既成何所感，越裳呈瑞凤来仪。
三代门 幽王::周昙::狼烟篝火为边尘，烽候那宜悦妇人。厚德未闻闻厚色，不亡家国幸亡身。
三代门 平王::周昙::犬戎西集杀幽王，邦土何由不便亡。宜臼东来年更远，川流难绝信源长。
春秋战国门 祭足::周昙::吴鲁燕韩岂别宗，曾无外御但相攻。当时周郑谁为相，交质将何服远戎。
春秋战国门 再吟::周昙::周室衰微不共匡，干戈终日互争强。诸侯若解尊天子，列国何因次第亡。
春秋战国门 隐公::周昙::今古难堤是小人，茍希荣宠任相亲。陈谋不信怀忧惧，反间须防却害身。
春秋战国门 庄公::周昙::齐甲强临力有余，鲁庄为战念区区。鱼丽三鼓微曹刿，肉食安能暇远谟。
春秋战国门 哀公::周昙::贤为邻用国忧危，庙算无非委艳奇。两叶翠娥春乍展，一毛须去不难吹。
春秋战国门 再吟::周昙::好龙天为降真龙，及见真龙瘁厥躬。接下不勤徒好士，叶公何异鲁哀公。
春秋战国门 平公::周昙::鸿鹄轻腾万里高，何殊朝野得贤豪。能知翼戴穹苍力，不是蒙茸腹背毛。
春秋战国门 文公::周昙::灭虢吞虞未息兵，柔秦败楚霸威成。文公徒欲三强服，分晋元来是六卿。
春秋战国门 景公::周昙::觉病当宜早问师，病深难疗恨难追。晋侯徒有秦医缓，疾在膏肓救已迟。
春秋战国门 卫灵公::周昙::子鱼无隐欲源清，死不忘忠感卫灵。伯玉既亲知德润，残桃休吃悟兰馨。
春秋战国门 陈灵公::周昙::谁与陈君嫁祸来，孔宁行父夏姬媒。灵公徒认徴舒面，至死何曾识祸胎。
春秋战国门 陈蔡君::周昙::楚聘宣尼欲道光，是时陈蔡畏邻强。庸谋但解遮贤路，不解迎贤谋自昌。
春秋战国门 楚惠王::周昙::芹中遇蛭强为吞，不欲缘微有害人。何事免成心腹疾，皇天惟德是相亲。
春秋战国门 楚怀王::周昙::不听陈轸信张仪，六里商于果见欺。既舍黔中西换得，又令生去益堪悲。
春秋战国门 再吟::周昙::不得商于又失齐，楚怀方寸一何迷。明知秦是虎狼国，更忍车轮独向西。
春秋战国门 韩惠王::周昙::韩惠开渠止暴秦，营田万顷饱秦人。何殊般肉供羸兽，兽壮安知不害身。
春秋战国门 顷襄王::周昙::秦陷荆王死不还，秪缘偏听子兰言。顷襄还信子兰语，忍使江鱼葬屈原。
春秋战国门 武公::周昙::猛兽来兵秪为文，岂宜凉德拟图尊。君看豹彩蒙麋质，人取无难必不存。
春秋战国门 华元::周昙::未知军法忌偏颇，徒解于思腹漫皤。昔日羊斟曾不预，今朝为政事如何。
春秋战国门 臧孙::周昙::诸孟憎吾似犬狞，贤臧哭孟倍伤情。季孙爱我如甘疾，疾足亡身药故宁。
春秋战国门 公叔::周昙::吴起南奔魏国荒，必听公叔失贤良。无谋纵欲离安邑，可免河沟徙大梁。
春秋战国门 庄辛::周昙::庄辛正谏谓妖词，兵及鄢陵始悔思。见兔必能知顾犬，亡羊补栈未为迟。
春秋战国门 孙膑::周昙::曾嫌胜己害贤人，钻火明知速自焚。断足尔能行不足，逢君谁肯不酬君。
春秋战国门 灵[辄]::周昙::失水枯鳞得再生，翳桑无地谢深情。朱轮为染酬恩血，公子何由见赤诚。
春秋战国门 郭开::周昙::秦袭邯郸岁月深，何人沾赠郭开金。廉颇还国李牧在，安得赵王为尔擒。
春秋战国门 乐羊::周昙::杯羹忍啜得非忠，巧佞胡为惑主聪。盈箧谤书能寝默，中山不是乐羊功。
春秋战国门 虞卿::周昙::割地求和国必危，安知坚守绝来思。年年来伐年年割，割尽韩郸何所之。
春秋战国门 豫让::周昙::门客家臣义莫俦，漆身吞炭不能休。中行智伯思何异，国士终期国士酬。
春秋战国门 毛遂::周昙::不识囊中颕脱锥，功成方信有英奇。平原门下三千客，得力何曾是素知。
春秋战国门 再吟::周昙::定获英奇不在多，然须设网遍山河。禽虽一目罗中得，岂可空张一目罗。
春秋战国门 田文::周昙::下客常才不足珍，谁为狗盗脱强秦。秦关若待鸡鸣出，笑杀临淄土偶人。
春秋战国门 再吟::周昙::门下三千各自矜，频弹剑客独无能。田文不厌无能客，三窟全身果有凭。
春秋战国门 冯讙::周昙::兔窟穿成主再兴，辈流狐伏敢骄矜。冯讙不是无能者，要试君心欲展能。
春秋战国门 章子::周昙::在家能子必能臣，齐将功成以孝闻。改葬义无欺死父，临戎安肯背生君。
春秋战国门 卞和::周昙::磷磷谁为惑温温，至宝凡姿甚易分。自是时人多贵耳，目无明鉴使俱焚。
春秋战国门 季札::周昙::吹毛霜刃过千金，生许徐君死挂林。宝剑徒称无价宝，行心更贵不欺心。
春秋战国门 孙武::周昙::理国无难似理兵，兵家法令贵遵行。行刑不避君王宠，一笑随刀八阵成。
春秋战国门 夫差::周昙::信听谗言疾不除，忠臣须杀竟何如。会稽既雪夫差死，泉下胡颜见子胥。
春秋战国门 少孺::周昙::宝贵亲仁与善邻，邻兵何要互相臻。螳螂定是遭黄雀，黄雀须访挟弹人。
春秋战国门 苏厉::周昙::百步穿杨箭不移，养由堪教听弘规。身隆业著未知退，勿遣功名一旦隳。
春秋战国门 鬻拳::周昙::鬻拳强谏惧威刑，退省怀惭不顾生。双刖忍行留痛恨，惟君适足见忠诚。
春秋战国门 荆轲::周昙::反刃相酬是匹夫，安知突骑驾群胡。有心为报怀权略，可在于期与地图。
春秋战国门 再吟::周昙::几尺如霜利不群，恩仇未报反亡身。诚哉利器全由用，可惜吹毛不得人。
春秋战国门 陈轸::周昙::丹青徒有逞喧哗，有足由来不是蛇。杀将破军为柱国，君今官极更何加。
春秋战国门 田饶::周昙::厨抛败肉士怀饥，仓烂余粮客未炊。临难欲行求死士，将何恩信致扶危。
春秋战国门 鲍叔::周昙::忠臣祝寿吐嘉词，鲍叔临轩酒一卮。安不忘危臣所愿，愿思危困必无危。
春秋战国门 晏婴::周昙::正人徒以刃相危，贪利忘忠死不为。麋鹿命悬当有处，驱车何必用奔驰。
春秋战国门 再吟::周昙::下泽逢蛇盖是常，还如山上见豺狼。国中有怪非蛇兽，不用贤能是不祥。
春秋战国门 又吟::周昙::马毙厩人欲就刑，百年临尽一言生。赖逢贤相能匡救，仍免吾君播恶声。
春秋战国门 叔向::周昙::重禄存家不敢言，小臣忧祸亦如然。明开谏诤能无罪，秪此宜为理国先。
春秋战国门 师旷::周昙::老能劝学照余生，似夜随灯到处明。往行前言如不见，暗中无烛若为行。
春秋战国门 智伯::周昙::三国连兵敌就擒，晋阳城下碧波深。风涛撼处看沈赵，舟楫不从翻自沈。
春秋战国门 再吟::周昙::攻城来下惜先分，一旦家邦属四邻。徒逞威强称智伯，不知权变是愚人。
春秋战国门 襄子::周昙::君子常闻不迫危，城崩何用急重围。叛亡能退修文德，果见中牟以义归。
春秋战国门 杨回::周昙::三逐乡闾五去君，莫知何地可容身。杨回不是逢英鉴，白首无成一旅人。
春秋战国门 颜回::周昙::陋巷箪瓢困有年，是时端木饫腥膻。宣尼行教何形迹，不肯分甘救子渊。
春秋战国门 子贡::周昙::救鲁亡吴事可伤，谁令利口说田常。吴亡必定由端木，鲁亦宜其运不长。
春秋战国门 再吟::周昙::一言能使定安危，安己危人是所宜。仁义不思垂教化，背恩亡德岂儒为。
春秋战国门 郑相::周昙::郑相清贤慎有余，好鱼鱼至竟何如。退鱼留得终身禄，禄在何忧不得鱼。
春秋战国门 子产::周昙::为政何门是化源，宽仁高下保安全。如嫌水德人多狎，拯溺宜将猛济宽。
春秋战国门 管仲::周昙::美酒浓馨客要沽，门深谁敢强提壶。茍非贤主询贤士，肯信沽人畏子獹。
春秋战国门 再吟::周昙::社鼠穿墙巧庇身，何由攻灌若为熏。能知窟穴依形势，不听谗邪是圣君。
春秋战国门 范蠡::周昙::西子能令转嫁吴，会稽知尔啄姑苏。迹高尘外功成处，一叶翩翩在五湖。
春秋战国门 屈原::周昙::满朝皆醉不容醒，众浊如何拟独清。江上流人真浪死，谁知浸润悮深诚。
春秋战国门 黄歇::周昙::春申随质若王图，为主轻生大丈夫。女子异心安足听，功成何更用阴谟。
春秋战国门 王后::周昙::连环要解解非难，忽碎瑶堦一旦间。两国相持兵不解，会应俱碎似连环。
春秋战国门 樊姬::周昙::侧影频移未退朝，喜逢贤相日从高。当时不有樊姬问，令尹何由进叔敖。
春秋战国门 齐桓公::周昙::三往何劳万乘君，五来方见一微臣。微臣傲爵能轻主，霸主如何敢傲人。
春秋战国门 中山君::周昙::敌临烹子一何庸，激怒来军速自攻。结怨岂思围不解，愚谋多以杀为雄。
春秋战国门 赵简子::周昙::简子雄心蓄霸机，贤愚聊欲试诸儿。假言藏宝非真宝，不是生知焉得知。
春秋战国门 再吟::周昙::谔谔能昌唯唯亡，亦由匡正得贤良。一从忠谠无周舍，吾过何人为短长。
春秋战国门 赵宣子::周昙::门人曾不有提弥，连嗾呀呀孰敢支。临难若教无茍免，乱朝争那以獒为。
春秋战国门 韩昭侯::周昙::去年秦伐我宜阳，今岁天灾旱且荒。对此不思人力困，楼门何可更高张。
春秋战国门 魏文侯::周昙::冒雨如何固出畋，虑乖群约失乾乾。文侯不是贪禽者，示信将为教化先。
春秋战国门 郄成子::周昙::陈乐无懽璧在隅，宰臣怀智有微谟。茍非成子当明哲，谁是仁人可托孤。
春秋战国门 秦武阳::周昙::丱岁徒闻有壮名，及令为副误荆卿。是时环柱能相副，谁谓燕囚事不成。
春秋战国门 田子方::周昙::太子无嫌礼乐亏，愿听贫富与安危。贱贫骄物贫终在，富贵骄人贵必隳。
春秋战国门 淳于髠::周昙::穰穰何祷手何赍，一呷村浆与只鸡。以少求多诚可笑，还如轻币欲全齐。
春秋战国门 再吟::周昙::戏问将何对所耽，滑稽无骨是常谭。昔时王者皆通四，近见君王祗好三。
春秋战国门 再吟::周昙::曲突徙薪不谓贤，焦头烂额飨盘筵。时人多是轻先见，不独田家国亦然。
春秋战国门 田子奇::周昙::少年为吏虑非循，一骑奔追委使臣。使者不追何所对，车中缘见白头人。
春秋战国门 百里奚::周昙::船骥由来是股肱，在虞虞灭在秦兴。裁量何异刀将尺，秪系用之能不能。
春秋战国门 孙叔敖::周昙::童稚逢蛇叹不祥，虑悲来者为埋藏。是知阳报由阴施，天爵昭然契日彰。
春秋战国门 鲁仲连::周昙::昔迸烧牛发战机，夜奔惊火走燕师。今来跃马怀骄惰，十万如无一撮时。
春秋战国门 宋子罕::周昙::子怜温润欲归仁，吾贵坚廉是宝身。自有不贪身内宝，玉人徒献外来珍。
春秋战国门 宫之奇::周昙::虞虢相依自保安，谋臣吞度不为难。贪怜璧马迷香饵，肯信之奇谕齿寒。
春秋战国门 王孙满::周昙::九牧金镕物像成，辞昏去乱祚休明。兴亡在德不在鼎，楚子何劳问重轻。
春秋战国门 颜叔子::周昙::夜雨邻娃告屋倾，一宵从寄念悲惊。诚知独处从烧烛，君子行心要自明。
春秋战国门 张孟谭::周昙::强兵四合国将危，赖有谋臣为发挥。城内蒿铜诚自有，无谋谁解见玄机。
春秋战国门 公子无忌::周昙::按剑临笼震咄呼，鹞甘枭戮伏鸠辜。能怜钝拙诛豪俊，悯弱摧强真丈夫。
春秋战国门 再吟::周昙::赵解重围魏再昌，信陵贤德日馨芳。昏蒙愚主听谗说，公子云亡国亦亡。
春秋战国门 侯嬴朱亥::周昙::屠肆监门一贱微，信陵交结国人非。当时不是二君计，匹马那能解赵围。
春秋战国门 再吟::周昙::走敌存亡义有余，全由雄勇与英谟。但如公子能交结，朱亥侯嬴何代无。
秦门 胡亥::周昙::鹿马何难辨是非，宁劳卜筮问安危。权臣为乱多如此，亡国时君不自知。
秦门 再吟::周昙::盗贼纵横主恶闻，遂为流矢犯君轩。怪言何不早言者，若使早言还不存。
遣闷戏呈路十九曹长::杜甫::江浦雷声喧昨夜，春城雨色动微寒。黄鹂并坐交愁湿，白鹭群飞大剧干。晚节渐于诗律细，谁家数去酒杯宽。惟吾最爱清狂客，百遍向看意未阑。
惠义寺园送辛员外::杜甫::朱樱此日垂朱实，郭外谁家负郭田。万里相逢贪握手，高才却望足离筵。
又送::杜甫::双峰寂寂对春台，万竹青青照客杯。细草留连侵坐软，残花怅望近人开。同舟昨日何由得，并马今朝未拟回。直到绵州始分首，江边树里共谁来。
巴陵寄李二户部张十四礼部::贾至::江南春草初幂幂，愁杀江南独愁客。秦中杨柳也应新，转忆秦中相忆人。万里莺花不相见，登高一望泪沾巾。
早朝大明宫呈两省僚友::贾至::银烛熏天紫陌长，禁城春色晓苍苍。千条弱柳垂青琐，百啭流莺绕建章。剑佩声随玉墀步，衣冠身惹御炉香。共沐恩波凤池上，朝朝染翰侍君王。
出塞曲::贾至::万里平沙一聚尘，南飞羽檄北来人。传道五原烽火急，单于昨夜寇新秦。
春思二首 一::贾至::草色青青柳色黄，桃花历乱李花香。东风不为吹愁去，春日偏能惹恨长。
春思二首 二::贾至::红粉当垆弱柳垂，金花腊酒解酴醿。笙歌日暮能留客，醉杀长安轻薄儿。
勤政楼观乐::贾至::银河帝女下三清，紫禁笙歌出九城。为报延州来听乐，须知天下欲升平。
赠陕掾梁宏::贾至::梁子工文四十年，诗颠名过草书颠。白头仍作功曹掾，禄薄难供沽酒钱。
荅严大夫::贾至::今夕秦天一雁来，梧桐坠叶捣衣催。思君独步华亭月，旧馆秋阴生绿苔。
送李侍郎赴常州::贾至::雪晴云散北风寒，楚水吴山道路难。今日送君须尽醉，明朝相忆路漫漫。
初至巴陵与李十二白裴九同泛洞庭湖三首 一::贾至::江上相逢皆旧游，湘山永望不堪愁。明月秋风洞庭水，孤鸿落叶一扁舟。
初至巴陵与李十二白裴九同泛洞庭湖三首 二::贾至::枫岸纷纷落叶多，洞庭秋水晚来波。乘兴轻舟无近远，白云明月吊湘娥。
初至巴陵与李十二白裴九同泛洞庭湖三首 三::贾至::江畔枫叶初带霜，渚边菊花亦已黄。轻舟落日兴不尽，三湘五湖意何长。
西亭春望::贾至::日长风煖柳青青，北雁归飞入窅冥。岳阳城上闻吹笛，能使春心满洞庭。
君山::贾至::湘中老人读黄老，手援紫藟坐碧草。春至不知湖水深，日暮忘却巴陵道。
洞庭送李十二赴零陵::贾至::今日相逢落叶前，洞庭秋水远连天。共说金华旧游处，回看北斗欲潸然。
江南送李卿::贾至::双鹤南飞度楚山，楚南相见忆秦关。愿值回风吹羽翼，早随阳雁及春还。
送王道士还京::贾至::一片仙云入帝乡，数声秋雁至衡阳。借问清都旧花月，岂知迁客泣潇湘。
巴陵夜别王八员外::贾至::柳絮飞时别洛阳，梅花发后到三湘。世情已逐浮云散，离恨空随江水长。
别裴九弟::贾至::西江万里向东流，今夜江边驻客舟。月色更添春色好，芦风似胜竹风幽。
送南给事贬崖州::贾至::畴昔丹墀与凤池，即今相见两相悲。朱崖云梦三千里，欲别俱为恸哭时。
重别南给事::贾至::谪宦三年尚未回，故人今日又重来。闻道崖州一千里，今朝须尽数千杯。
岳阳楼重宴别王八员外贬长沙::贾至::江路东连千里潮，青云北望紫微遥。莫道巴陵湖水阔，长沙南畔更萧条。
紫参歌::钱起::远公林下满青苔，春药偏宜间石开。往往幽人寻水见，时时仙蝶隔云来。阴阳雕刻花如鸟，对凤连鸡一何小。春风宛转虎溪傍，紫翼红翘翻霁光。贝叶经前无住色，莲花会里暂留香。蓬山才子怜幽性，白云阳春动新咏。应知仙卉老云霞，莫赏夭桃满蹊迳。
病鹤篇::钱起::独鹤声哀羽摧折，沙头一点留残雪。三山侣伴能远翔，五里裴回忍为别。惊群各畏野人机，谁肯相将霞水飞。不及川凫长比翼，随波双泛复双归。碧海沧江深且广，目尽天倪安得往。云山隔路不隔心，宛颈和鸣长在想。何时白雾卷青天，接影追飞太液前。
赋得青城山歌送杨杜二郎中赴蜀军::钱起::蜀山西南千万重，仙经最说青城峰。青城嵚岑倚空碧，远压峨嵋吞剑壁。锦屏云起易成霞，玉洞花明不知夕。星台二妙逐王师，阮瑀军书王粲诗。日落猿声连玉笛，晴来山翠傍旌旗。绿萝春月营门近，知君对酒遥相思。
送崔校书从军::钱起::雁门太守能爱贤，麟阁书生亦投笔。宁唯玉剑报知己，更有龙韬佐师律。别马连嘶出御沟，家人几夜望刀头。燕南春草伤心色，蓟北黄云满眼愁。闻道轻生能击虏，何嗟少壮不封侯。
送张将军征西::钱起::长安少年唯好武，金殿承恩争破虏。沙场烽火隔天山，铁骑征西几岁还。战处黑云霾翰海，愁中明月度阳关。玉笛声悲离酌晚，金方路极行人远。计日霜戈尽敌归，回首戎城空落晖。始笑子卿心计失，徒看海上节旄稀。
送邬三落第还乡::钱起::郢客文章绝世稀，常嗟时命与心违。十年失路谁知己，千里思亲独远归。云帆春水将何适，日爱东南暮山碧。关中新月对离尊，江上残花待归客。名宦无媒自古迟，穷途此别不堪悲。荷衣垂钓且安命，金马招贤会有时。
送马明府赴江陵::钱起::陶令南行心自永，江天极目澄秋景。万室遥方犬不鸣，双凫下处人皆静。清风高兴得湖山，门柳萧条双翟闲。黄花满把应相忆，落日登楼北望还。
送毕侍御谪居::钱起::崇兰香死玉簪折，志士吞声甘徇节。忠荩不为明主知，悲来莫向时人说。沧浪之水见心清，楚客辞天泪满缨。百鸟喧喧噪一鹗，上林高枝亦难托。宁嗟人世弃虞翻，且喜江山得康乐。自怜黄绶老婴身，妻子朝来劝隐沦。桃花洞里举家去，此别相思复几春。
送傅管记赴蜀军::钱起::终童之死谁继出，燕颔儒生今俊逸。主将早知鹦鹉赋，飞书许载蛟龙笔。峨嵋玉垒指霞标，鸟没天低幕府遥。巴山雨色藏征斾，汉水猿声咽短箫。赐璧腰金应可料，才略纵横年且妙。无人不重乐毅贤，何敌能当鲁连啸。日暮黄云千里昏，壮心轻别不销魂。勤君用却龙泉剑，莫负平生国士恩。
卢龙塞行送韦掌记::钱起::雨雪纷纷黑山外，行人共指卢龙塞。万里飞沙咽鼓鼙，三军杀气凝旌斾。陈琳书记本翩翩，料敌张兵夺酒泉。圣主好文兼好武，封侯莫比汉皇年。
山中寄时校书::钱起::蓬莱紫气温如玉，唯予知尔阳春曲。别来几日芳荪绿，百花酒满不见君，青山一望心断续。
同程九早入中书::钱起::汉家贤相重英奇，蟠木何材也见知。不意云霄能自致，空惊鹓鹭忽相随。腊雪初明柏子殿，春光欲上万年枝。独惭皇鉴明如日，未厌春光向玉墀。
仲春宴王补阙城东小池::钱起::王孙兴至幽寻好，芳草春深景气和。药院爱随流水入，山斋喜与白云过。犹嫌巢鹤窥人远，不厌丛花对客多。醉来倚玉无余事，目送归鸿笑复歌。
夜宿灵台寺寄郎士元::钱起::西日横山含碧空，东方吐月满禅宫。朝瞻双顶青冥上，夜宿诸天色界中。石潭倒献莲花水，塔院空闻松柏风。万里故人能尚尔，知君视听我心同。
题郎士元半日吴村别业兼呈李长官::钱起::半日吴村带晚霞，闲门高柳乱飞鸦。横云岭外千重树，流水声中一两家。愁人昨夜相思苦，闰月今年春意赊。自叹梅生头似雪，却怜潘令县如花。
猷川雪后送僧粲临还京时避世卧疾::钱起::连步青溪几万重，有时共立在孤峰。斋到盂空餐雪麦，经传金字坐云松。呻吟独卧猷川水，振锡先闻长乐钟。回望群山携手处，离心一一涕无从。
和李员外扈驾幸温泉宫::钱起::未央月晓度疏钟，凤辇时巡出九重。雪霁山门迎瑞日，云开水殿候飞龙。经寒不入宫中树，佳气常薰仗外峰。遥羡枚皋扈仙跸，偏承霄汉渥恩浓。
送河南陆少府::钱起::云间陆生美且奇，银章朱绶暎金羁。自料抱材将致远，宁嗟趋府暂牵卑。东城社日催巢燕，上苑秋声散御梨。朝夕诏书还柏署，行看飞隼集高枝。
送李评事赴潭州使幕::钱起::湖南远去有余情，蘋叶初齐白芷生。谩说简书催物役，遥知心赏缓王程。兴过山寺先云到，啸引江帆带月行。幕下由来贵无事，伫闻谈笑静黎甿。
送李九贬南阳::钱起::玉柱金罍醉不欢，云山驿道向东看。鸿声断续暮天远，柳影萧疏秋日寒。霜降幽林霑蕙若，弦惊翰苑失鸳鸾。秋来回首君门阻，马上应歌行路难。
送裴頔侍御使蜀::钱起::柱史才年四十强，须髯玄发美清扬。朝天绣服乘恩贵，出使星轺满路光。锦水繁花添丽藻，峨嵋明月引飞觞。多才自有云霄望，计日应追鸳鹭行。
送韦信爱子归觐::钱起::离舟解缆到斜晖，春水东流燕北飞。才子学诗趋露冕，棠花含笑待斑衣。稍闻江树啼猿近，转觉山林过客稀。借问还珠盈合浦，何如鲤也入庭闱。
送兴平王少府游梁::钱起::旧识相逢情更亲，攀欢甚少怆离频。黄绶罢来多远客，青山何处不愁人。日斜官树闻蝉满，雨过关城见月新。梁国遗风重词赋，诸侯应念马卿贫。
送张员外出牧岳州::钱起::凤凰衔诏与何人，善政多才宠寇恂。台上鸳鸾争送远，岳阳云树待行春。自怜黄阁知音在，不厌彤幨出守频。应笑冯唐衰且拙，世情相见白头新。
送孙十尉温县::钱起::飞花落絮满河桥，千里伤心送客遥。不惜芸香染黄绶，惟怜鸿羽下青霄。云衢有志终骧首，吏道无媒且折腰。急管繁弦催一醉，颓阳不驻引征镳。
送锺评事应宏词下第东归::钱起::芳岁归人嗟转蓬，含情回首灞陵东。蛾眉不入秦台镜，鹢羽还惊宋国风。世事悠扬春梦里，年光寂寞旅愁中。劝君稍尽离筵酒，千里佳期难再同。
送严维尉河南::钱起::蕙叶青青花乱开，少年趋府下蓬莱。甘泉未献扬雄赋，吏道何劳贾谊才。征陌独愁飞盖远，离筵只惜暝钟催。欲知别后相思处，愿植琼枝向柏台。
送马员外拜官觐省::钱起::二十为郎事汉文，鸳雏骥子自为群。笔精已许台中妙，剑术还令世上闻。归觐屡经槐里月，出师常笑棘门军。莫言来往朝天远，看取鸣鞘入断云。
送冷朝阳擢第后归金陵觐省::钱起::莱子昼归今始好，潘园景色夏偏浓。夕阳流水吟诗去，明月青山出竹逢。兄弟相欢初让果，乡人争贺旧登龙。佳期少别俄千里，云树愁看过几重。
九日宴浙江西亭::钱起::诗人九日怜芳菊，筵客高斋宴浙江。渔浦浪花摇素壁，西陵树色入秋窗。木奴向熟悬金实，桑落新开泻玉缸。四子醉时争讲习，笑论黄霸旧为邦。
和王员外雪晴早朝::钱起::紫微晴雪带恩光，绕仗偏随鸳鹭行。长信月留宁避晓，宜春花满不飞香。独看积素凝清禁，已觉轻寒让太阳。题柱盛名兼绝唱，风流谁继汉田郎。
避暑纳凉::钱起::木槿花开畏日长，时摇轻扇倚绳床。初晴草蔓缘新笋，频雨苔衣染旧墙。十旬河朔应虚醉，八柱天台好纳凉。无事始然知静胜，深垂纱帐咏沧浪。
早夏::钱起::楚狂身世恨情多，似病如忧正是魔。花萼败春多寂寞，叶阴迎夏已清和。鹂黄好鸟摇深树，细白佳人著紫罗。军旅阅诗裁不得，可怜风景遣如何。
题嵩阳焦道士石壁::钱起::三峰花畔碧堂悬，锦里真人此得仙。玉体才飞西蜀雨，霓裳欲向大罗天。彩云不散烧丹灶，白鹿时藏种玉田。幸入桃源因去世，方期丹诀一延年。
题延州圣僧穴::钱起::定力无涯不可称，未知何代坐禅僧。默默山门宵闭月，荧荧石壁昼然灯。四时树长书经叶，万岁岩悬拄杖藤。昔日舍身缘救鸽，今时出见有飞鹰。
乐游原晴望上中书李侍郎::钱起::爽气朝来万里清，凭高一望九秋轻。不知凤沼霖初霁，但觉尧天日转明。四野山河通远色，千家砧杵共秋声。遥想青云丞相府，何时开合引书生。
幽居春暮书怀::钱起::自哂鄙夫多野性，贫居数亩半临湍。谿云杂雨来茅屋，山雀将雏到药栏。仙箓满床闲不厌，阴符在箧老羞看。更怜童子宜春服，花里寻师指杏坛。
谒许由庙::钱起::故向箕山访许由，林泉物外自清幽。松上挂瓢枝几变，石间洗耳水空流。绿苔唯见遮三径，青史空传谢九州。缅想古人增叹惜，飒然云树满岩秋。
过张成侍御宅::钱起::丞相幕中题凤人，文章心事每相亲。从军谁谓仲宣乐，入室方知颜子贫。杯里紫茶香代酒，琴中绿水静留宾。欲知别后相思意，唯愿琼枝入梦频。
酬考功杨员外见赠佳句::钱起::上林谏猎知才薄，尺组承恩愧命牵。潢潦难滋沧海润，萤光空尽太阳前。虚名滥接登龙士，野性宁忘种黍田。相国无私人守朴，何辞老去上皇年。
寄永嘉王十二::钱起::永嘉风景入新年，才子诗成定可怜。梦里还乡不相见，天涯忆戴复谁传。花倾晓露垂如泪，莺拂游丝断若弦。愿得回风吹海雁，飞书一宿到君边。
七盘岭阻寇闻李端公先到南楚::钱起::日暮穷途泪满襟，云天南望羡飞禽。阮肠暗与孤鸿断，江水遥连别恨深。明月既能通忆梦，青山何用隔同心。秦楚眼看成绝国，相思一寄白头吟。
酬赵给事相寻不遇留赠::钱起::谁忆颜生穷巷里，能劳马迹破春苔。忽看童子扫花处，始愧夕郎题凤来。斜景适随诗兴尽，好风才送珮声回。岂无鸡黍期他日，惜此残春阻绿杯。
寻司勋李郎中不遇::钱起::知己知音同舍郎，如何咫尺阻清扬。每恨蒹葭傍芳树，多惭新燕入华堂。重花不隔陈蕃榻，修竹能深夫子墙。唯有早朝趋凤合，朝时怜羽接鸳行。
赠张南史::钱起::紫泥何日到沧州，笑向东阳沈隐侯。黛色晴峰云外出，縠文江水县前流。使臣自欲论公道，才子非关厌薄游。溪畔秋兰虽可佩，知君不得少停舟。
暇日览旧诗因以题咏::钱起::逍遥心地得关关，偶被功名涴我闲。有寿亦将归象外，无诗兼不恋人间。何穷默识轻洪范，未丧斯文胜大还。筐箧静开难似此，蕊珠春色海中山。
汉武出猎::钱起::汉家无事乐时雍，羽猎年年出九重。玉帛不朝金阙路，旌旗长绕彩霞峰。且贪原兽轻黄屋，宁畏渔人犯白龙。薄暮方归长乐观，垂杨几处绿烟浓。
宴曹王宅::钱起::贤王驷马退朝初，小苑三春带雨余。林沼葱茏多贵气，楼台隐暎接天居。仙鸡引敌穿红药，宫燕衔泥落绮疏。自叹平生相识愿，何如今日厕应徐。
重赠赵给事::钱起::久飞鸳掖出时髦，耻负平生稽古劳。玉树满庭家转贵，云衢独步位初高。能迂驺驭寻蜗舍，不惜瑶华报木桃。应念潜郎守贫病，常悲休沐对蓬蒿。
赠阙下裴舍人::钱起::二月黄莺飞上林，春城紫禁晓阴阴。长乐钟声花外尽，龙池柳色雨中深。阳和不散穷途恨，霄汉长怀捧日新。献赋十年犹未遇，羞将白发对华簪。
登刘宾客高斋::钱起::能以功成疏宠位，不将心赏负云霞。林间客散孙弘阁，城上山宜绮季家。蝴蝶晴连池岸草，黄鹂晚出柳园花。日陪鲤也趋文苑，谁道门生隔绛纱。
哭辛霁::钱起::流水辞山花别枝，随风一去绝还期。昨夜故人泉下宿，今朝白发镜中垂。音徽寂寂空成梦，容范朝朝无见时。旦暮余生几息在，不应存没未尝悲。
和慕容法曹寻渔者寄城中故人::钱起::孤烟一点绿溪湄，渔父幽居即旧基。饥鹭不惊收钓处，闲麛应乳负暄时。茅斋对雪开尊好，穉子焚枯饭客迟。胜事宛然怀抱里，顷来新得谢公诗。
山花::钱起::山花照坞复烧溪，树树枝枝尽可迷。野客未来枝畔立，流莺已向树边啼。从容只是愁风起，眷恋常须向日西。别有妖妍胜桃李，攀来折去亦成蹊。
题张蓝田讼堂::钱起::角巾高枕向晴山，讼简庭空不用关。秋风窗下琴书静，夜景门前人吏闲。稍觉渊明归思远，东皋月出片云还。
送崔山人归山::钱起::东山残雨挂斜晖，野客巢由指翠微。别酒稍酣乘兴去，知君不羡白云归。
送欧阳子还江华郡::钱起::江华胜事接湘滨，千里湖山入兴新。才子思归催去櫂，汀花且为驻残春。
暮春归故山草堂::钱起::谷口春残黄鸟稀，辛夷花尽杏花飞。始怜幽竹山窗下，不改清阴待我归。
访李卿不遇::钱起::画戟朱楼暎晚霞，高梧寒柳度飞鸦。门前不见归轩至，城上愁看落日斜。
与赵莒茶䜩::钱起::竹下忘言对紫茶，全胜羽客醉流霞。尘心洗尽兴难尽，一树蝉声片影斜。
故王维右丞堂前芍药花开凄然感怀::钱起::芍药花开出旧栏，春衫掩泪再来看。主人不在花长在，更胜青松守岁寒。
送张参及第还家::钱起::大学三年闻琢玉，东堂一举早成名。借问还家何处好，玉人含笑下机迎。
夜泊鹦鹉洲::钱起::月照溪边一罩蓬，夜闻清唱有微风。小楼深巷敲方响，水国人家在处同。
归雁::钱起::潇湘何事等闲回，水碧沙明两岸苔。二十五弦弹夜月，不胜清怨却飞来。
春郊::钱起::水遶冰渠渐有声，气融烟坞晚来明。东风好作阳和使，逢草逢花报发生。
晚归严明府题门::钱起::降士林霑蕙草寒，弦惊翰苑失鸳鸾。秋中回首君门阻，马上应歌行路难。
秋夜送赵冽归襄阳::钱起::斗酒忘言良夜深，红萱露滴鹊惊林。欲知别后思今夕，汉水东流是寸心。
送符别驾还郡::钱起::骥足骎骎吴越关，屏星复与紫书还。已知从事元无事，城上愁看海上山。
同王员外陇城绝句::钱起::三军版筑脱金刀，黎庶翻惭将士劳。不忆新城连嶂起，唯惊画角入云高。
过故洛城::钱起::故城门外春日斜，故城门里无人家。市朝欲认不知处，漠漠野田空草花。
校猎曲::钱起::长杨杀气连云飞，汉主秋畋正掩围。重门日晏红尘出，数骑胡人猎兽归。
晚过横灞寄张蓝田::钱起::乱水东流落照时，黄花满径客行迟。林端忽见南山色，马上还吟陶令诗。
九日田舍::钱起::今日陶家野兴偏，东篱黄菊映秋田。浮云暝鸟飞将尽，始达青山新月前。
长安落第::钱起::花繁柳暗九门深，对饮悲歌泪满襟。数日莺花皆落羽，一回春至一伤心。
朝阳岩下歌::元结::朝阳岩下湘水深，朝阳洞口寒泉清。零陵城郭夹湘岸，岩洞幽奇带郡城。荒芜自古人不见，零陵徒有先贤传。水石为娱安可羡，长歌一曲留相劝。
无为洞口作::元结::无为洞口春水满，无为洞傍春云白。爱此踟蹰不能去，令人悔作衣冠客。洞傍山僧皆学禅，无求无欲亦忘年。欲问其心不能问，我到山中得无闷。
宿无为观::元结::九疑山深几千里，峰谷崎岖人不到。山中旧有仙姥家，十里飞泉遶丹灶。如今道士三四人，茹芝炼玉学轻身。霓裳羽盖傍临壑，飘飖似欲来云鹤。
宿洄溪翁宅::元结::长松万株遶茅舍，怪石寒泉近岩下。老翁八十犹能行，将领儿孙行拾稼。吾羡老翁居处幽，吾爱老翁无所求。时俗是非何足道，得似老翁吾即休。
说洄溪招退者::元结::长松亭亭满四山，山间乳窦流清泉。洄溪正在此山里，乳水松膏常灌田。松膏乳水田肥良，稻苗如蒲米粒长。糜色如珈玉液酒，酒熟犹闻松节香。溪边老翁年几许，长男头白孙嫁女。问言只食松田米，无药无方向人语。浯溪石下多泉源，盛暑大寒冬大温。屠苏宜在水中石，洄溪一曲自当门。吾今欲作洄溪翁，谁能住我舍西东。勿惮山深与地僻，罗浮尚有葛仙翁。
欸乃曲五首 一::元结::偶存名迹在人间，顺俗与时未安闲。来谒大官兼问政，扁舟却入九疑山。
欸乃曲五首 二::元结::湘江二月春水平，满月和风宜夜行。唱桡欲过平阳戍，守吏相呼问姓名。
欸乃曲五首 三::元结::千里枫林烟雨深，无朝无暮有猿吟。停桡静听曲中意，好是云山韶濩音。
欸乃曲五首 四::元结::零陵郡北湘水东，浯溪形胜满湘中。溪口石颠堪自逸，谁能相伴作渔翁。
欸乃曲五首 五::元结::下泷船似入深渊，上泷船似欲升天。泷南始到九疑郡，应绝高人乘兴船。
郢城西楼吟::张继::连山尽塞水萦回，山上戍门临水开。珠帘直下一百丈，日暖游鳞自相向。昔人爱险闭层城，今人复爱闲江清。沙洲枫岸无来客，草绿花开山鸟鸣。
会稽郡楼雪霁::张继::江城昨夜雪如花，郢客登楼齐望华。夏禹坛前仍聚玉，西施浦上更飞沙。帘栊向晚寒风度，睥睨初晴落景斜。数处微明销不尽，湖山清映越人家。
冯翊西楼::张继::城上西楼倚暮天，楼中归望正凄然。近郭乱山横古渡，野庄乔木带新烟。北风吹雁声能苦，远客辞家月再圆。陶令好文常对酒，相招那惜醉为眠。
枫桥夜泊::张继::月落乌啼霜满天，江枫渔父对愁眠。姑苏城外寒山寺，夜半钟声到客船。
阊门即事::张继::耕夫召募逐楼船，春草青青万顷田。试上吴门窥郡郭，清明几处有新烟。
安公房问法::张继::流年一日复一日，世事何时是了时。试向东林问禅伯，遣将心地学琉璃。
上清词::张继::紫阳宫女捧丹砂，王母令过汉帝家。春风不肯停仙驭，却向蓬莱看杏花。
送顾况泗上觐叔父::张继::吴乡岁贡足嘉宾，后进之中见此人。别业更临洙泗上，拟将书卷对残春。
留别::张继::何事千年遇圣君，坐令双鬓老江云。南行更入山深浅，岐路悠悠水自分。
重经巴丘::张继::昔年高接李膺欢，日泛仙舟醉碧澜。诗句乱随青草落，酒肠俱逐洞庭宽。浮生聚散云相似，往事冥微梦一般。今日片帆城下去，秋风回首泪阑干。
九日巴丘杨公台上宴集::张继::凄凄霜日上高台，水国秋凉客思哀。万叠银山寒浪起，一行斜字早鸿来。谁家捣练孤城暮，何处题衣远信回。江汉路长身不定，菊花三笑旅怀开。
游灵岩::张继::灵岩有路入烟霞，台殿高低释子家。风满回廊飘坠叶，水流绝涧泛秋花。青松阅世风霜古，翠竹题诗岁月赊。谁谓无生真可学，山中亦自有年华。
河间献王墓::张继::汉家宗室独称贤，遗事闲中见旧编。偶过河间寻往迹，却怜荒冢带寒烟。频求千古书连帙，独对三雍策几篇。雅乐未兴人已逝，雄歌依旧大风传。
秋日道中::张继::齐鲁西风草树秋，川原高下过东州。道边白鹤来华表，陌上苍麟卧古丘。九曲半应非禹迹，三山何处是仙洲。径行俯仰成今古，却忆当年赋远游。
华清宫::张继::天宝承平奈乐何，华清宫殿郁嵯峩。朝元阁峻临秦岭，羯鼓楼高俯渭河。玉树长飘云外曲，霓裳闲舞月中歌。只今惟有温泉水，呜咽声中感慨多。
春申君祠::张继::春申祠宇空山里，古柏阴阴石泉水。日暮江南无主人，弥令过客思公子。萧条寒景傍山村，寂寞谁知楚相尊。当时珠履三千客，赵使怀惭不敢言。
金谷园::张继::彩楼歌馆正融融，一骑星飞锦帐空。老尽名花春不管，年年啼鸟怨东风。
邮亭::张继::云淡山横日欲斜，邮亭下马对残花。自从身逐征西府，每到开时不在家。
宿白马寺::张继::白马驮经事已空，断碑残刹见遗踪。萧萧茅屋秋风起，一夜雨声羁思浓。
明德宫::张继::碧瓦朱楹白昼闲，金衣宝扇晓风寒。摩云观阁高如许，长对河流出断山。
读峄山碑::张继::六国平来四海家，相君当代擅才华。谁知颂德山头石，却与他人戒后车。
送客之江宁::韩翃::春流送客不应赊，南入徐州见柳花。朱雀桥边看淮水，乌衣巷里问王家。千闾万井无多事，辟户开门向山翠。楚云朝下石头城，江燕双飞瓦棺寺。吴士风流甚可亲，相逢嘉赏日应新。从来此地夸羊酪，自有莼羹定却人。
送孙泼赴云中::韩翃::黄骢少年舞双戟，目视旁人皆辟易。百战能夸陇上儿，一身复作云中客。寒风动地气苍茫，横吹先悲出塞长。敲石军中传夜火，斧冰河畔汲朝浆。前锋直指阴山外，虏骑纷纷胆应碎。匈奴破尽人看归，金印酬功如斗大。
送客还江东::韩翃::还家不落春风后，数日应沽越人酒。池畔花深鬬鸭栏，桥边雨洗藏鸦柳。遥怜内舍著新衣，复向邻家醉落晖。把手闲歌香橘下，空山一望鹧鸪飞。
送夏侯侍郎::韩翃::元戎车右早飞声，御史府中新正名。翰墨已齐锺大理，风流好继谢宣城。从军晓别龙骧幕，六骑先驱嘶近郭。前路应留白玉台，行人辄美黄金络。使君下马爱瀛洲，简贵将求物外游。听讼不闻乌布帐，迎宾暂著紫绨裘。公庭日夕罗山翠，功遂心闲无一事。移书或问岛边人，立仗时呼铃下吏。事业初传小夏侯，中年剑笏在西州。浮云飞鸟两相忘，他日依依城上楼。
送蓨县刘主簿楚::韩翃::起家得事平原侯，晚出都门辞旧游。草色连绵几千里，青骊躞蹀路旁子。花深近县宿河阳，竹暎春舟渡淇水。邺下淹留佳赏新，群公旧日心相亲。金盘晓鲙朱衣鲋，玉簟霄迎翠羽人。王程书使前期促，他日应知举鞭速。寒水浮瓜五月时，把君衣袖长河曲。
题玉山观禅师兰若::韩翃::玉山宴坐移年月，锡杖承恩诣丹阙。先朝亲与会龙华，紫禁鸣钟白日斜。宫女焚香把经卷，天人就席礼袈裟。禅床久卧虎溪水，兰若初开凤城里。不出嚣尘见远公，道成何必青莲宫。朝持药钵千家近，暮倚绳床一室空。掖垣挥翰君称美，远客陪游问真理。薄宦深知误此心，回心愿学雷居士。
赠别上元主簿张著::韩翃::上书一见平津侯，剑笏斜齐秣陵尉。朝垂绶带迎远客，暮锁印囊飞上吏。长乐花深万井时，同官无事有归期。回船对酒三生渚，系马焚香五愿祠。日日澄江带山翠，绿芳都在经过地。行人看射领军堂，游女题诗光宅寺。风流才调爱君偏，此别相逢定几年。惆怅浮云迷远道，张侯楼上月娟娟。
别泛水县尉::韩翃::未央宫殿金开钥，诏引贤良卷珠箔。花间赐食近丹墀，烟里挥毫对青阁。万年枝影转斜光，三道先成君激昂。谷水直言身不顾，郄诜高第转名香。绿槐阴阴出关道，上有蝉声下秋草。奴子平头骏马肥，少年白皙登王畿。五侯客舍偏留宿，一县人家争看归。南向千峰北临水，佳期赏地应穷此。赋诗或送郑行人，举酒常陪魏公子。自怜寂寞会君稀，犹著前时博士衣。我欲低眉问知己，若将无用废东归。
别李明府::韩翃::宠光五世要青组，出入珠宫引箫鼓。醉舞雄王玳瑁床，娇嘶骏马珊瑚柱。胡儿夹鼓越婢随，行捧玉盘尝荔枝。罗山道士请人送，林邑使臣调象骑。爱君一身游上国，阙下名公如旧识。万里初怀印绶归，湘江过尽岭花飞。五侯焦石烹江笋，千户沈香染客衣。别后想君难可见，苍梧云里空山县。汗苑芳菲入夏阑，待君障日蒲葵扇。
送巴州杨使君::韩翃::白云县北千山口，青岁欲开残雪后。前驱锦带鱼皮鞮，侧佩金璋虎头绶。南郑侯家醉落晖，东关陌上着鞭归。愁看野马随官骑，笑取秦人带客旗。使者下车忧疾苦，豪吏销声出公府。万里歌钟相庆时，巴童声节渝儿舞。
赠衮州孟都督::韩翃::少年亲事冠军侯，中岁仍迁北衮州。露冕宁夸汉车服，下帷常讨鲁春秋。后斋草色连高阁，车简人稀独行乐。闲心近掩陶使君，诗兴遥齐谢康乐。远山重叠水逶迤，落日东城闲望时。不见双亲办丰膳，能留五马尽佳期。北场争转黄金勒，爱客华亭赏秋色。卷帘满地铺氍毹，吹角鸣弦开玉壶。愿学平原十日饮，此时不忍歌骊驹。
别孟都督::韩翃::平芜霁色寒城下，美酒百壶争劝把。连呼宝剑锐头儿，少驻金羁大头马。一饮留欢分有余，寸心怀思复何如。他时相忆若相问，青琐门前开素书。
送别郑明府::韩翃::长头大鼻鬓如雪，早岁连兵剑锋折。千金尽去无斗储，双袖破来空百结。独恋郊扉已十春，高阳酒徒连此身。路傍谁识郑公子，谷口应知汉逸人。儿女相悲探井臼，前功岂在他人后。劝君不得学渊明，且策驴车辞五柳。
赠别华阴道士::韩翃::紫府先生旧同学，腰垂彤管贮灵药。耻论方士小还丹，好饮仙人太玄酪。芙蓉山顶玉池西，一室平临万仞溪。昼洒瑶台五云湿，夜行金烛七星齐。回身暂下青冥里，方外相寻有知己。卖鲊市中何许人，钓鱼坐上谁家子。青青百草云台春，烟驾霓衣白角巾。露叶独归仙掌去，回风片雨谢时人。
送客一归襄阳二归浔阳::韩翃::南驱匹马会心期，东望扁舟惬梦思。熨斗山前春色早，香炉峰顶暮烟时。空林欲访庞居士，古寺应怀远法师。两地由来堪取兴，三贤他日幸留诗。
送故人赴江陵寻庾牧::韩翃::主人持节拜荆州，走马应从一路游。斑竹冈连山雨暗，枇杷门向楚天秋。佳期笑把斋中酒，远意闲登城上楼。文体此时看又别，吾知小庾甚风流。
送客水路归陕::韩翃::相风竿影晓来斜，渭水东流去不赊。枕上未醒秦地酒，舟前已见陕人家。春桥杨柳应齐叶，古县棠棃也作花。好是吾贤佳赏地，行逢三月会连沙。
送丹阳刘太真::韩翃::长干道上落花朝，羡尔当年赏事饶。下箸已怜鹅炙美，开笼不奈鸭媒娇。春衣晚入青杨巷，细马初过皂荚桥。相访不辞千里远，西风好借木兰桡。
送客归江州::韩翃::东归复得采真游，江水迎君日夜流。客舍不离青雀舫，人家旧在白鸥洲。风吹山带遥知雨，露湿荷裳已报秋。闻道泉明居止近，篮舆相访为淹留。
题张逸人园林::韩翃::花源一曲映茅堂，清论闲阶坐夕阳。麈尾手中毛已脱，蟹螯尊上味初香。春深黄口传窥树，雨后青苔散点墙。更道小山宜助赏，呼儿舒簟醉岩芳。
又题张逸人园林::韩翃::藏头不复见时人，爱此云山奉养真。露色点衣孤屿晓，花枝妨帽小园春。时携幼稚诸峰上，闲濯眉须一水滨。兴罢归来还对酌，茅檐挂著紫荷巾。
送刘将军::韩翃::明光细甲照铔锻，昨日承恩拜虎牙。胆大欲期姜伯约，功多不让李轻车。青巾校尉遥相许，墨矟将军莫大夸。阙下来时亲伏奏，胡尘未尽不为家。
送郑员外::韩翃::风流不减杜陵时，五十为郎未是迟。孺子亦知名下士，乐人争唱卷中诗。身齐吏部还多醉，心顾尚书自有期。要路眼青知己在，不应穷巷久低眉。
寄徐州郑使君::韩翃::江城五马楚云边，不羡雍容画省年。才子旧称何水部，使君还继谢临川。射堂草遍收残雨，官路人稀对夕天。虽卧郡斋千里隔，与君同见月初圆。
送襄垣王君归南阳别墅::韩翃::都门霁后不飞尘，草色萋萋满路春。双兔坡东千室吏，三鸦水上一归人。愁眠客舍衣香满，走渡河桥马汗新。少妇比来多远望，应知蟢子上罗巾。
送王诞渤海使赴李太守行营::韩翃::少年结客散黄金，中岁连兵扫绿林。渤海名王曾折首，汉家诸将尽倾心。行人去指徐州近，饮马回看泗水深。喜见明时锺太尉，功名一似旧淮阴。
送王少府归杭州::韩翃::归舟一路转青蘋，更欲随潮向富春。吴郡陆机称地主，钱塘苏小是乡亲。葛花满把能消酒，栀子同心好赠人。早晚重过鱼浦宿，遥怜佳句箧中新。
赠王随::韩翃::青云自致晚应遥，朱邸新婚乐事饶。饮罢更怜双袖舞，试来偏爱五花骄。帐里炉香春梦晓，堂前烛影早更朝。更说球场新雨歇，王孙今日定相邀。
同题仙游观::韩翃::仙台下见五城楼，风物凄凄宿雨收。山色遥连秦树晚，砧声近报汉宫秋。疏松影落空坛静，细草香闲小洞幽。何用别寻方外去，人间亦自有丹丘。
访王起居不遇留赠::韩翃::双龙阙下拜恩初，天子令君注起居。载笔已齐周右史，论诗更事谢中书。行闻漏滴随金仗，入对炉烟侍玉除。贺客自知来独晚，青骊不见意何如。
送刘评事赴广州使幕::韩翃::征南官属似君稀，才子当今刘孝威。蛮府参军趋传舍，交州刺史拜行衣。前临瘴海无人过，却望衡阳少雁飞。为报苍梧云影道，明年早送客帆归。
送高别驾归汴州::韩翃::信陵门下识君偏，骏马轻裘正少年。寒雨送归千里外，东风沈醉百花前。身随玉帐心应惬，官佐龙符势又全。久客未知何计是，参差去借汶阳田。
送康洗马归滑州::韩翃::腰佩雕弓汉射声，东归衔命见双旌。青丝玉勒康侯马，孟水金堤滑伯城。腊雪夜看宜纵饮，寒芜昼猎不妨行。怀君又隔千山远，别后春风百草生。
寄上田仆射::韩翃::家封薛县异诸田，报主荣亲义两全。仆射临戎谢安石，大夫持宪杜延年。金装昼出罗千骑，玉案晨飡直万钱。应念一身留阙下，阖门遥寄鲁西偏。
送王光辅归青州兼寄储侍郎::韩翃::几回奏事建章宫，圣主偏知汉将功。身着紫衣趋阙下，口衔丹诏出关东。蝉声驿路秋山里，草色河桥落照中。远忆故人沧海别，当年好跃五花骢。
宴杨驸马山池::韩翃::垂杨拂岸草茸茸，绣户帘前花影重。鲙下玉盘红缕细，酒开金瓮绿醅浓。中朝驸马何平叔，南国词人陆士龙。落日泛舟同醉处，回潭百丈映千峰。
送长史李少府入蜀::韩翃::行行独出故关迟，南望千山无尽期。见舞巴童应暂笑，闻歌蜀道又堪悲。孤城晚闭清江上，匹马寒嘶白露时。别后此心君自见，山中何事不相思。
送客还江东::韩翃::不妨高卧顺流归，五两行看扫翠微。鼯鼠夜喧孤枕近，䴔䴖晓避客船飞。一壶先醉桃枝簟，百和初熏苎布衣。君到新林江口泊，吟诗应赏谢玄晖。
寄令狐尚书::韩翃::立身荣贵复何如，龙节红旗从板舆。妙略多推霍骠骑，能文独见沈尚书。临风高会千门帐，映水连营百乘车。他日感恩惭未报，举家犹似涸池鱼。
扈从郊庙因呈两省诸公::韩翃::丹墀列士主恩同，厩马翩翩出汉宫。奉引乘舆金仗里，亲尝赐食玉盘中。昼趋行殿旌门北，夜宿斋房刻漏东。明日驾回承雨露，齐将万岁及春风。
送端州冯使君::韩翃::白皙风流似有须，一门豪贵领苍梧。三峰亭暗橘边宿，八桂林香节下趋。玉树群儿争翠羽，金盘少妾拣明珠。怀君乐事不可见，鬃马翩翩新虎符。
送王府张参军附学及第东归::韩翃::邻家不识鬬鸡翁，闭户能齐隐者风。顾步曾为小山客，成名因事大江公。一身千里寒芜上，单马重裘腊月中。寂寂故园行见在，暮天残雪洛城东。
鲁中送从事归荥阳::韩翃::故园衰草带荥波，岁晚知如君思何。轻橐归时鲁缟薄，寒衣缝处郑绵多。万人都督鸣骝送，百里邦君枉骑过。累路尽逢知己在，曾无对酒不高歌。
衮州送李明府使苏州便赴告期::韩翃::莫言水国去迢迢，白马吴门见不遥。枫树林中经楚雨，木兰舟上蹋江潮。空山古寺千年石，草色寒堤百尺桥。早晚卢家兰室在，珊瑚玉佩彻青霄。
送田明府归终南别业::韩翃::故园此日多心赏，窗下泉流竹外云。近馆应逢沈道士，比邻自识卞田君。离宫树影登山见，上苑钟声过雪闻。相劝早移丹凤阙，不须常恋白鸥群。
送客知鄂州::韩翃::江口千家带楚云，江花乱点雪纷纷。春风落日谁相见，青翰舟中有鄂君。
寒食::韩翃::春城无处不飞花，寒食东风御柳斜。日暮汉宫传蜡烛，轻烟散入五侯家。
羽林骑::韩翃::骏马牵来御柳中，鸣鞭欲向渭桥东。红蹄乱蹋春城雪，花颔骄嘶上苑风。
看调马::韩翃::鸳鸯赭白齿新齐，晚日花中散碧蹄。玉勒斗回初喷沫，金鞭欲下不成嘶。
寄赠衡州杨使君::韩翃::湘竹斑斑湘水春，衡阳太守虎符新。朝来笑向归鸿道，早晚南飞见主人。
宿石邑山中::韩翃::浮云不共此山齐，山霭苍苍望转迷。晓月暂飞高树里，秋河隔在数峰西。
江南曲::韩翃::长乐花枝雨点销，江城日暮好相邀。春楼不闭葳蕤锁，绿水回通宛转桥。
赠张千牛::韩翃::蓬莱阙下是天家，上路新回白鼻䯄。急管昼催平乐酒，春衣夜宿杜陵花。
汉宫曲二首 一::韩翃::五柞宫中过腊看，万年枝上雪花残。绮窗夜闭玉堂静，素绠朝穿金井寒。
汉宫曲二首 二::韩翃::家在长陵小市中，珠帘绣户对春风。君王昨日移仙仗，玉辇迎将入汉宫。
赠李翼::韩翃::王孙别舍拥朱轮，不羡空名乐此身。门外碧潭春洗马，楼前红烛夜迎人。
少年行::韩翃::千点斓斒玉勒骢，青丝结尾绣缠鬃。鸣鞭晓出章台路，叶叶春衣杨柳风。
题玉真观李祕书院::韩翃::白云斜日影深松，玉宇瑶坛知几重。把酒题诗人散后，华阳洞里有疏钟。
送客之潞府::韩翃::官柳青青匹马嘶，回风暮雨入铜鞮。佳期别在春山里，应是人参五叶齐。
送客贬五溪::韩翃::南过猿声一逐臣，回看秋草泪霑巾。寒天暮雪空山里，几处蛮家是主人。
送齐山人归长白山::韩翃::旧事仙人白兔公，掉头归去又乘风。柴门流水依然在，一路寒山万木中。
寄裴郓州::韩翃::乌纱灵寿对秋风，怅望浮云济水东。官树阴阴铃阁暮，州人转忆白头翁。
梁城赠一二同幕::韩翃::五营河畔列旌旗，吹角鸣鼙日暮时。曾是信陵门下客，两回相吊不胜悲。
留题宁川香盖寺壁::韩翃::爱远登高尘眼开。为怜萧寺上经台，山川谁识龙蛇蛰。天地自迎风雨来，柳放寒条秋已老。雁摇孤翼暮空回，何人会得其中事。又被残花落日催。
自东都还濠州奉酬王八谏议见赠::独孤及::关西仕时俱稚容，彪彪之鬓始相逢。天地变化县城改，独有故人交态在。不言会合迹未幷，犹以岁寒心相待。洛阳居守寄酂侯，君著貂冠参运筹。高阁连云骑省夜，新文会友凉风秋。青袍白面昔携手，冉冉府趋君记否。云分雨散十五年，始得一笑樽酒前。未遑少留骤远别，况值旅雁鸣秋天。二华旧游如梦想，他时再会何由缘。赖君赠我郢中曲，别后相思被管弦。
同岑郎中屯田韦员外花树歌::独孤及::东风动地吹花发，渭城桃李千树雪。芳菲可爱不可留，武陵归客心欲绝。金华省郎惜佳辰，秪持棣萼照青春。君家自是成蹊处，况有庭花作主人。
和李尚书画射虎图歌::独孤及::饥虎呀呀立当路，万夫震恐百兽怒。彤弓金镞当者谁，鸣鞭飞控流星驰。居然画中见真态，若务除恶不顾私。时和年丰五兵已，白额未诛壮士耻。分铢远迩悬彀中，不中不发思全功。舍矢如破石可裂，应弦尽敌山为空。杀气满堂观者骇，飒若崖谷生长风。精微入神在毫末，作缋造物可同功。方叔秉钺受命新，丹青起予气益振。底绥静难巧可拟，嗟叹不足声成文。他时代天育万物，亦以此道安斯民。
和赠远::独孤及::忆得去年春风至，中庭桃李映琐窗。美人挟瑟对芳树，玉颜亭亭与花双。今年新花如旧时，去年美人不在兹。借问离居恨深浅，祗应独有庭花知。
早发龙沮馆舟中寄东海徐司仓郑司户::独孤及::沙禽相呼曙色分，渔浦鸣桹十里闻。正当秋风渡楚水，况值远道伤离群。津头却望后湖岸，别处已隔东山云。停舻目送北归翼，惜无瑶华持寄君。
酬常郿县见赠::独孤及::爱君修政若修身，鳏寡来归乳雉驯。堂上五弦销暇日，邑中千室有阳春。谓乘凫舄朝天子，却愧猪肝累主人。辞后读君怀县作，定知三岁字犹新。
登山谷寺上方答皇甫侍御卧疾阙陪车骑之后::独孤及::梵宫香阁攀霞上，天柱孤峰指掌看。汉主马踪成蔓草，法王身相示空棺。云扶踊塔青霄庳，松荫禅庭白日寒。不见戴逵心莫展，赖将新赠比琅玕。
答皇甫十六侍御北归留别作::独孤及::正当楚客伤春地，岂是骚人道别时。俱徇空名嗟欲老，况将行役料前期。劳生多故应同病，羸马单车莫自悲。明日相望隔云水，解颜唯有袖中诗。
答李滁州见寄::独孤及::相逢遽叹别离牵，三见江皋惠草鲜。白发俱生欢未再，沧州独往意何坚。愁看郡内花将歇，忍过山中月屡圆。终日望君休汝骑，愧无堪报起予篇。
得柳员外书封寄近诗书中兼报新主行营兵马因代书戏答::独孤及::郎官作掾心非好，儒服临戎政已闻。说剑尝宗漆园吏，戒严应笑棘门军。遥知抵掌论皇道，时复吟诗向白云。百越待君言即叙，相思不敢怆离群。
同皇甫侍御斋中春望见示之作::独孤及::望远思归心易伤，况将衰鬓偶年光。时攀芳树愁花尽，昼掩高斋厌日长。甘比流波辞旧浦，忍看新草遍横塘。因君赠我江枫咏，春思如今未易量。
伤春赠远::独孤及::去水流年日并驰，年光客思两相随。咨嗟斑鬓今承弁，惭愧新荷又发池。杨柳逶迤愁远道，鹧鸪啁哳怨南枝。忆君何啻同琼树，但向春风送别离。
发绵津驿::耿𣲗::孤舟北去暮心伤，细雨东风春草长。杳杳短亭分水陆，隆隆远鼓集渔商。千丛野竹连湘浦，一派寒江下吉阳。欲问长安今远近，初年塞雁有归行。
塞上曲::耿𣲗::惯习干戈事鞍马，初从少小在边城。身微久属千夫长，家远多亲五郡兵。懒说疆场曾大获，且悲年鬓老长征。寒鸿过尽残阳里，楼上凄凄暮角声。
路旁老人::耿𣲗::老人独坐倚官树，欲语潸然泪便垂。陌上归心无产业，城边战骨有亲知。余生尚在艰难日，长路多逢轻薄儿。绿水青山虽似旧，如今贫后复何为。
赠别刘员外长卿::耿𣲗::清如寒玉直如丝，世故多虞事莫期。建德津亭人别夜，新安江水月明时。为文易老皆知苦，谪宦无名倍足悲。不学朱云能折槛，空羞献纳在丹墀。
宿万固寺因寄严补阙::耿𣲗::晓随樵客到青冥，因礼山僧宿化城。钟梵已休初入定，有无皆离本难名。云开半夜千林静，月上中峰万壑明。为报故人雷处士，尘心终日自劳生。
岐阳客舍呈张明府::耿𣲗::逸妻稚子应沟壑，归路茫茫东去遥。凉叶下时心悄悄，空斋梦里雨萧萧。星霜渐见侵华发，生长虚闻在圣朝。知己只今何处在，故山无事别渔樵。
奉和李观察登河中白楼::耿𣲗::城上高楼飞鸟齐，从公一遂蹑丹梯。黄河曲尽流天外，白日轮轻落海西。玉树九重长在梦，云衢一望杳如迷。何心更和阳春奏，况复秋风闻战鼙。
朝下寄韩舍人::耿𣲗::侍臣鸣珮出西曹，鸾殿分阶翊彩旄。瑞气回浮青玉案，日华遥上赤霜袍。花间焰焰云旗合，鸟外亭亭露掌高。肯念万年芳树里，随风一叶在蓬蒿。
贺李观察祷河神降雨::耿𣲗::质明斋祭北风微，驺驭千群拥庙扉。玉帛才敷云淡淡，笙镛未撤雨霏霏。路边五稼添膏长，河上双旌带湿归。若出敬亭山下作，何人敢和谢玄晖。
上将行::耿𣲗::萧关扫定犬羊群，闭阁层城白日曛。枥上骅骝嘶鼓角，门前老将识风云。旌旗四面寒山暎，丝管千家静夜闻。谁道古来多简册，功臣唯有卫将军。
许下书情寄张韩二舍人::耿𣲗::谪宦军城老更悲，近来频夜梦丹墀。银杯乍灭心中火，金镊唯多鬓上丝。绕院绿苔闻雁处，满庭黄叶闭门时。故人高步云衢上，肯念前程杳未期。
九日::耿𣲗::重阳寒寺满秋梧，客在南楼顾老夫。步蹇强登游藻井，发稀那更插茱萸。横空过雨千峰出，大野新霜万叶枯。更望尊中菊花酒，殷勤能得几回沽。
送大谷高少府::耿𣲗::县属幷州北近胡，悠悠此别宦仍孤。应知史笔思循吏，莫料辕门笑鲁儒。古塞草青宜牧马，春城月暗好啼乌。雕残贵有亲仁术，梅福何须去隐吴。
同李端春望::耿𣲗::二毛羇旅尚迷津，万井莺花雨后春。宫阙参差当晚日，山河迤逦静纤尘。和风醉里承恩客，芳草归时失意人。南北东西各自去，年年依旧物华新。
岳祠送薛近贬官::耿𣲗::枯松老柏仙山下，白帝祠堂枕古逵。迁客无辜祝史告，神明有喜女巫知。遥思桂浦人空去，远过衡阳雁不随。度岭梅花翻向北，回看不见树南枝。
送友人游江南::耿𣲗::远别悠悠白发新，江潭何处是通津。潮声偏惧初来客，海味唯甘久住人。漠漠烟光前浦晚，青青草色定山春。汀洲更有南回雁，乱起联翩北向秦。
路傍墓::耿𣲗::石马双双当古树，不知何代公侯墓。墓前靡靡春草深，唯有行人看碑路。
代园中老人::耿𣲗::佣赁难堪一身老，皤皤力役在青春。林园手种唯吾事，桃李成阴归别人。
古意::耿𣲗::虽言千骑上头居，一世生离恨有余。叶下绮窗银烛冷，含啼自草锦中书。
凉州词::耿𣲗::国使翻翻随斾旌，陇西岐路足荒城。毡裘牧马胡雏小，日暮蕃歌三两声。
赠岑郎中::戎昱::童年未解读书时，诵得郎中数首诗。四海烟尘犹隔阔，十年魂梦每相随。虽披云雾逢迎疾，已恨趋风拜德迟。天下无人鉴诗句，不寻诗伯重寻谁。
早梅::戎昱::一树寒梅白玉条，迥临村路傍溪桥。应缘近水花先发，疑是经春雪未销。
移家别湖上亭::戎昱::好是春风湖上亭，柳条藤蔓系离情。黄莺久住浑相识，欲别频啼四五声。
客堂秋夕::戎昱::隔窗萤影灭复流，北风微雨虚堂秋。虫声竟夜引乡泪，蟋蟀何自知人愁。四时不得一日乐，以此方悲客游恶。寂寂江城无所闻，梧桐叶上偏萧索。
谪官辰州冬至日[有]怀::戎昱::去年长至在长安，策杖曾簪獬豸冠。此岁长安逢至日，下堦遥想雪霜寒。梦随行伍朝天去，身寄穷荒报国难。北望南郊消息断，江头唯有泪阑干。
赠韦况徴君::戎昱::身欲逃名名自随，凤衔丹诏降茅茨。苦节难违天子命，贞心唯有老松知。回看药灶封题密，强入蒲轮引步迟。今日巢由旧冠带，圣朝风化胜尧时。
送吉州阎使君入道二首 二::戎昱::庐陵太守近隳官，霞帔初朝五帝坛。风过鬼神延受箓，夜深龙虎卫烧丹。冰容入镜纤埃静，玉液添缾漱齿寒。莫遣桃花迷客路，千山万水访君难。
过商山::戎昱::雨暗商山过客稀，路傍孤店闭柴扉。卸鞍良久茅檐下，待得巴人樵采归。
秋日感怀::戎昱::洛阳岐路信悠悠，无事辞家两度秋。日下未驰千里足，天涯徒泛五湖舟。菏衣半浸缘乡泪，玉貌潜销是客愁。说向长安亲与故，谁怜岁晚尚淹留。
秋月::戎昱::江干入夜杵声秋，百尺疏桐挂斗牛。思苦自看明月苦，人愁不是月华愁。
送苏参军::戎昱::忆昨青襟醉里分，酒醒回首怆离群。舟移极浦城初掩，山束长江日早曛。客来有恨空思德，别后谁人更议文。常叹苏生官太屈，应缘才似鲍参军。
成都元十八侍御::戎昱::不见元生已数朝，浣花溪路去菲遥。客舍早知浑寂寞，交情岂谓更萧条。空有寸心思会面，恨无单酌遣相邀。骅骢幸自能驰骤，何惜挥鞭过柞桥。
辰州闻大驾还宫::戎昱::闻道銮舆归魏阙，望云西拜喜成悲。宁知陇水烟销日，再有园林秋荐时。渭水战添亡虏血，秦人生睹旧朝仪。自惭出守辰州畔，不得亲随日月旗。
江城秋霁::戎昱::霁后江城风景凉，岂堪登眺只堪伤。远天䗖蝀收残雨，映水鸬鹚近夕阳。万事无成空过日，十年多难不还乡。不知何处销兹恨，转觉愁随夜夜长。
上李常侍::戎昱::旌旗晓过大江西，七校前驱万队齐。千里政声人共喜，三军令肃马前嘶。恩霑境内风初变，春入城阴柳渐低。桃李不须令更种，早知门下旧成蹊。
上湖南崔中丞::戎昱::山上青松陌上尘，云泥岂合得相亲。举世尽嫌良马瘦，唯君不弃卧龙贫。千金未必能移性，一诺从来许杀身。莫道书生无感激，寸心还是报恩人。
早春雪中::戎昱::阴云万里昼漫漫，愁坐关心事几般。为报春风休下雪，柳条初放不禁寒。
云安阻雨::戎昱::日长巴峡雨蒙蒙，又说归舟路未通。游人不及西江水，先得东流到渚宫。
湖南春日二首 一::戎昱::自怜春日客长沙，江上无人转忆家。光景却添乡思苦，檐前数片落梅花。
湖南春日二首 二::戎昱::三湘漂寓若流萍，万里湘乡隔洞庭。羇客春来心欲碎，东风莫遣柳条青。
戏题秋月::戎昱::秋宵月色胜春宵，万里天涯静寂寥。近来数夜飞霜重，只畏娑婆树叶凋。
宿湘江::戎昱::九月湘江水漫流，沙边唯览月华秋。金风浦上吹黄叶，一夜纷纷满客舟。
戏赠张使君::戎昱::数载蹉跎罢搢绅，五湖乘兴转迷津。如今野客无家第，醉处寻常是主人。
别公安贾明府::戎昱::叶县门前江水深，浅于羇客报恩心。把君诗卷西归去，一度相思一度吟。
霁雪::戎昱::风卷寒云暮雪晴，江烟洗尽柳条轻。檐前数片无人埽，又得书窗一夜明。
题槿花::戎昱::自用金钱买槿栽，二年方始得花开。鲜红未许佳人见，蝴蝶争知早到来。
题宋玉亭::戎昱::宋玉亭前悲暮秋，阳台路上雨初收。应缘此处人多别，松竹萧萧也带愁。
过东平军::戎昱::画角初鸣残照微，营营鞍马往来稀。相逢士卒皆垂泪，八座朝天何日归。
湘南曲::戎昱::虞帝南游不复还，翠蛾幽怨水云间。昨夜月明湘浦宿，闺中珂珮度空山。
征人归乡::戎昱::三月江城柳絮飞，五年游客送人归。故将别泪和乡泪，今日阑干湿汝衣。
寄梁淑::戎昱::长忆江头执别时，论文未有不相思。雁过经秋无尺素，人来终日见新诗。心思食檗何由展，家似流萍任所之。悔学秦人南避地，武陵原上又征师。
塞下曲::戎昱::汉将归来虏塞空，旌旗初下玉关东。高蹄战马三千匹，落日平原秋草中。
收襄阳城二首 一::戎昱::悲风惨惨雨修修，岘北山低草木愁。暗发前军连夜战，平明旌斾入襄州。
收襄阳城二首 二::戎昱::五营飞将拥霜戈，百里僵尸满浕河。日暮归来看剑血，将军却恨杀人多。
出军::戎昱::龙绕旌竿兽满旗，翻营乍似雪中移。中军一队三千骑，尽是幷州游侠儿。
送零陵妓::戎昱::宝钿香蛾翡翠裙，装成掩泣欲行云。殷勤好取襄王意，莫向阳台梦使君。
采莲曲二首 二::戎昱::涔阳女儿花满头，毵毵同泛木兰舟。秋风日暮南湖里，争唱菱歌不肯休。
塞上曲::戎昱::胡风略地烧连山，碎叶孤城未下关。山头烽子声声叫，知是将军夜猎还。
寂上人禅房::戎昱::俗尘浮垢闭禅关，百岁身心几日闲。安得此生同草木，无营长在四时间。
桂州口号::戎昱::画角三声动客愁，晓霜如雪覆江楼。谁道桂林风景暖，到来重著皂貂裘。
红槿花::戎昱::花是深红叶麹尘，不将桃李共争春。今日惊秋自怜客，折来持赠少年人。
哭黔中薛大夫::戎昱::亚相何年镇百蛮，生涯万事瘴云间。夜郎城外谁人哭，昨日空余旌节还。
感春::戎昱::看花泪尽知春尽，魂断看花秪恨春。名位未霑身欲老，诗书宁救眼前贫。
途中寄李二::戎昱::杨柳烟含灞岸春，年年攀折为行人。好风若借低枝便，莫遣青丝埽路尘。
寄许炼师::戎昱::埽石焚香礼碧空，露华偏湿蘂珠宫。如何说得天坛上，万里无云月正中。
下第留辞顾侍郎::戎昱::绮陌彤彤花照尘，王门侯邸尽朱轮。城南旧有山村路，欲向云霞觅主人。
题云公山房::戎昱::云公兰若深山里，月明松殿微风起。试问空门清净心，莲花不着秋潭水。
九日贾明府见访::戎昱::独掩衡门秋景闲，洛阳才子访柴关。莫嫌浊酒君须醉，虽是贫家菊也斑。同人愿得长携手，久客深思一破颜。却笑孟嘉吹帽落，登高何必上龙山。
开元观陪杜大夫中元日观乐::戎昱::今朝欢称玉京天，况值关东俗理年。舞态疑回紫阳女，歌声似遏彩云仙。盘空双鹤惊几剑，洒砌三花度管弦。落日香尘拥归骑，囗风油幕动高烟。
中秋夜登楼望月寄人::戎昱::西楼见月似江城，脉脉悠悠倚槛情。万里此情同皎洁，一年今日最分明。初惊桂子从天落，稍误芦花带雪平。知称玉人临水见，可怜光彩有余清。
送李参军::戎昱::好住好住王司户，珍重珍重李参军。一东一西如别鹤，一南一北似浮云。月照疏林千片影，风吹寒水万里纹。别易会难今古事，非是余今独与君。
旅次寄湖南张郎中::戎昱::寒江近户漫流声，竹影临窗乱月明。归梦不知湖水阔，夜来还到洛阳城。
酬李袁州嘉祐::窦叔向::少年轻会复轻离，老大开心总是悲。强说前程聊自慰，未知携手定何时。公才屈指登黄阁，匪服胡颜上赤墀。想到长安诵佳句，满朝谁不念琼枝。
夏夜宿表兄话旧::窦叔向::夜合花开香满庭，夜深微雨醉初醒。远书珍重何曾达，旧事凄凉不可听。去日儿童皆长大，昔年亲友半凋零。明朝又是孤舟别，愁见河桥酒幔青。
谒诸葛武侯庙::窦常::永安宫外有祠堂，鱼水恩深祚不长。角立一方初退舍，拟称三汉更图王。人同过隟无留影，石在穷沙尚启行。归蜀降吴竟何事，为陵为谷共苍苍。
奉贺太保岐公承恩致政::窦常::君为宫保及清时，冠盖初闲拜武迟。五色诏中宣九德，百僚班外置三师。山泉遂性休称疾，子弟能官各受词。不学铸金思范蠡，乞言犹许上丹墀。
之任武陵寒食日途次松滋渡先寄刘员外禹锡::窦常::杏花榆荚晓风前，云际离离上峡船。江转数程淹驿骑，楚曾三户少人烟。看春又过清明节，算老重经癸巳年。幸得柱山当郡舍，在朝长咏卜居篇。
奉寄辰州房使君郎中::窦常::汉代文明今盛明，犹将贾傅暂专城。何妨密旨先符竹，莫是除书误姓名。蜗舍喜时春梦去，隼旟行处瘴江清。新年只可三十二，却笑潘郎白发生。
立春后言怀招汴州李匡卫推::窦常::闲斋夜击唾壶歌，试望夷门奈远何。每听寒笳离梦断，时窥清鉴旅愁多。初惊宵漏丁丁促，已觉春风习习和。海内故人君最老，花开鞭马更相过。
过宋氏五女旧居::窦常::谢庭风韵婕妤才，天纵斯文去不回。一宅柳花今似雪，乡人拟筑望仙台。
还京乐歌词::窦常::百战初休十万师，国人西望翠华时。家家尽唱升平曲，帝幸梨园亲制词。
商山祠堂即事::窦常::夺嫡心萌事可忧，四贤西笑暂安刘。后王不敢论珪组，土偶人前枳树秋。
七夕::窦常::露盘花水望三星，髣髴虚无为降灵。斜汉没时人不寐，几条蛛网下风庭。
杏山馆听子规::窦常::楚塞余春听渐稀，断猿今夕让霑衣。云埋老树空山里，髣髴千声一度飞。
秋夕闲居对雨赠别卢七侍御坦::窦牟::燕燕辞巢蝉蜕枝，穷居积雨坏藩篱。夜长檐霤寒无寝，日晏厨烟湿未炊。悟主一言那可学，从军五首竟徒为。故人骢马朝天使，洛下秋声恐要知。
晚过敷水驿却寄华州使院张郑二侍御::窦牟::春雨如烟又若丝，晓来昏处晚晴时。仙人掌上芙蓉沼，柱史关西松柏祠。几许岁华销道路，无穷王事系戎师。回瞻二妙非吾侣，日对三峰自有期。
洛下闲居夜晴观雪寄四远诸兄弟::窦牟::雪月相辉云四开，终风助冻不扬埃。万重琼树宫中接，一直银河天上来。荆楚岁时知染翰，湘吴醇酎忆衔杯。强题缣素无颜色，鸿雁南飞早晚回。
酬舍弟庠罢举从州辟书::窦牟::之荆且愿依刘表，折桂终惭见郄诜。舍弟未应丝作鬓，园公不用印随身。
奉酬杨侍郎十兄见赠之作::窦牟::翠羽雕虫日日新，翰林工部欲何神。自悲由瑟无弹处，今作关西门下人。
杏园渡::窦牟::卫郊多垒少人家，南渡天寒日又斜。君子素风悲已矣，杏园无复一枝花。
奉诚园闻笛::窦牟::曾绝朱缨吐锦茵，欲披荒草访遗尘。秋风忽洒西园泪，满目山阳笛里人。
晚自台中归永宁里南望山色怅然有怀呈上右司十一兄::窦群::白发侵侵生有涯，青襟曾爱紫河车。自怜悟主难归去，马上看山恐到家。
中牟县经鲁公庙::窦群::青史编名在箧中，故林遗庙揖仁风。还将文字如颜色，暂下蒲车为鲁公。
初入谏司喜家室至::窦群::一旦悲欢见孟光，十年辛苦伴沧浪。不知笔砚缘封事，犹问佣书日几行。
春雨::窦群::昨日偷闲看花了，今朝多雨奈人何。人间尽似逢花雨，莫爱芳菲湿绮罗。
送内弟袁德师::窦群::南渡登州即水仙，西垣有客思悠然。因君相问为官意，不卖毗陵负郭田。
赠刘大兄院长::窦群::万年枝下昔同趋，三事行中半已无。路自长沙忽相见，共惊双鬓别来殊。
假日寻花::窦群::武陵缘源不可到，河阳带县讵堪夸。枝枝如雪南关外，一日休闲尽属花。
自京将赴黔南::窦群::风雨荆州二月天，问人初雇峡中船。西南一望云和水，犹道黔南有四千。
酬谢韦卿二十五兄俯赠辄敢书情::窦庠::大贤持赠一明珰，蓬荜初惊满室光。埋没剑中生紫气，尘埃瑟上动清商。荆山璞在终应识，楚国人知不是狂。莫恨伏辕身未老，会将筋力是王良。
奉酬侍御家兄东洛闲居夜晴观雪之什::窦庠::洛阳宫观与天齐，雪净云消月未西。清浅乍分银汉近，辉光渐觉玉绳低。绿醽乍熟堪聊酌，黄竹篇成好命题。应念武关山断处，空愁簿领候晨鸡。
段都尉别业::窦庠::曾识将军段匹䃅，几场花下醉如泥。春来欲问林园主，桃李无言鸟自啼。
灵台镇赠丘岑中丞::窦庠::晓日天山雪半晴，红旗遥识汉家营。近来胡骑休南牧，羊马城边春草生。
赠道芬上人::窦庠::云湿烟封不可窥，画时唯有鬼神知。几回逢著天台客，认得岩西最老枝。
金山寺::窦庠::一点青螺白浪中，全依水府与天通。晴江万里云飞尽，鳌背参差日气红。
冬夜寓怀寄王翰林::窦庠::满地霜芜叶下枝，几回吟断四愁诗。汉家若欲论封禅，须及相如未病时。
醉中赠符载::窦庠::白社会中尝共醉，青云路上未相逢。时人莫小池中水，浅处无妨有卧龙。
龙门看花::窦庠::无叶无枝不见空，连天扑地迳才通。山莺惊起酒醒处，火焰烧人雪喷风。
陪留守韩仆射巡内至上阳宫感兴二首 一::窦庠::翠辇西归七十春，玉堂珠缀俨埃尘。武皇弓剑埋何处，泣问上阳宫里人。
陪留守韩仆射巡内至上阳宫感兴二首 二::窦庠::愁云漠漠草离离，太乙句陈处处疑。薄暮毁垣春雨里，残花犹发万年枝。
登玉钩亭奉献淮南李相公::窦巩::西南城上高高处，望月分明似玉钩。朱槛人云看鸟灭，绿杨如荠遶江流。定知有客嫌陈榻，从此无人上庾楼。今日卷帘天气好，不劳骑马看扬州。
南阳道中作::窦巩::东风雨洗顺阳川，蜀锦花开绿草田。彩雉鬬时频驻马，酒旗翻处亦留钱。新晴日照山头雪，薄暮人争渡口船。早晚到家春欲尽，今年寒食月初圆。
哭吕衡州八郎中::窦巩::今朝血泪问苍苍，不分先悲旅馆丧。人送剑来归陇上，雁飞书去叫衡阳。还家路远儿童小，埋玉泉深昼夜长。望尽素车秋草外，欲将身赎返魂香。
赠阿史那都尉::窦巩::较猎燕山经几春，雕弓白羽不离身。年来马上浑无力，望见飞鸿指似人。
陕府宾堂览房杜二公仁寿年中题纪手迹::窦巩::仁寿元和二百年，蒙笼水墨淡如烟。当时憔悴题名日，汉祖龙潜未上天。
早春送宇文十归吴::窦巩::春迟不省似今年，二月无花雪满天。村店闭门何处宿，夜深遥唤渡江船。
经窦车骑故城::窦巩::荒陂古堞欲千年，名振图书剑在泉。今日诸孙拜坟树，愧无文字续燕然。
赠王氏小儿::窦巩::竹林会里偏怜小，淮水清时最觉贤。莫倚儿童轻岁月，丈人曾共尔同年。
唐州东途作::窦巩::绿林兵起结愁云，白羽飞书未解纷。天子欲开三面网，莫将弓箭射官军。
新罗进白鹰::窦巩::御马新骑禁苑秋，白鹰来自东海头。汉皇无事须游猎，雪乱争飞锦臂韝。
秋夕::窦巩::护霜云映月朦胧，乌鹊争飞井上桐。半夜酒醒人不觉，满池荷叶动秋风。
襄阳寒食寄宇文籍::窦巩::烟水初销见万家，东风吹柳万条斜。大堤欲上谁相伴，马踏春泥半是花。
奉使蓟门::窦巩::自从身属富人侯，蝉噪槐花已四秋。今日一茎新白发，懒骑官马到幽州。
送刘禹锡::窦巩::十年憔悴武陵溪，鹤病深林玉在泥。今日太行平似砥，九霄初倚入云梯。
送元稹西归::窦巩::南州风土滞龙媒，黄纸初飞敕字来。二月曲江连旧宅，阿婆情熟牡丹开。
过骊山::窦巩::翠辇红旌去不回，苍苍宫树锁青苔。有人说得当时事，曾见长生玉殿开。
洛中即事::窦巩::高梧叶尽鸟巢空，洛水潺湲夕照中。寂寂天桥车马绝，寒鸦飞入上阳宫。
寻道者所隐不遇::窦巩::篱外涓涓涧水流，槿花半点夕阳收。欲题名字知相访，又恐芭蕉不奈秋。
寄南游兄弟::窦巩::书来未报几时还，知在三湘五岭间。独立衡门秋水阔，寒鸦飞去日衔山。
宫人斜::窦巩::离宫路远北原斜，生死恩深不到家。云雨今归何处去，黄鹂飞上野棠花。
代邻叟::窦巩::年来七十罢耕桑，就暖支羸强下床。满眼儿孙身外事，闲梳白发对残阳。
新营别墅寄家兄::窦巩::懒性如今成野人，行藏由兴不由身。莫惊此度归来晚，买得西山正值春。
南游感兴::窦巩::伤心欲问前朝事，惟见江流去不回。日暮东风春草绿，鹧鸪飞上越王台。
题剑津::窦巩::风前推折千年剑，岩下澄空万古潭。双剑变成龙化去，两溪相并水归南。
放鱼::窦巩::金钱赎得免刀痕，闻道禽鱼亦感恩。好去长江千万里，不须辛苦上龙门。
永宁小园寄接近校书::窦巩::故里心期奈别何，手栽芳树忆庭柯。东皋黍熟君应醉，梨叶初红白露多。
从军别家::窦巩::自笑儒生著战袍，书斋壁上挂弓刀。如今便是征人妇，好织回文寄窦滔。
悼妓东东::窦巩::芳菲美艳不禁风，未到春残已坠红。惟有侧轮车上铎，耳边长似叫东东。
登越王楼见乔公诗偶题::王铤::云架重楼出郡城，虹梁雅韵仲宣情。越王空置千年迹，丞相兼扬万古名。过鸟时时冲客会，闲风往往弄江声。谬将蹇步寻高躅，鱼目骊珠岂继明。
送妓人出家::杨郇伯::尽出花钿与四邻，云鬟剪落厌残春。暂惊风烛难留世，便是莲花不染身。贝叶欲翻迷锦字，梵声初学悮梁尘。从今艳色归空后，湘浦应无解珮人。
宿北乐馆::陈润::欲眠不眠夜深浅，越鸟一声空山远。庭木萧萧落叶时，溪声雨声听不辨。溪流潺潺雨习习，灯影山光满窗入。栋里不知浑是云，晓来但觉衣裳湿。
春眺扬州西上岗寄徐员外::朱长文::芜城西眺极苍流，漠漠春烟间曙楼。瓜步早潮吞建业，蒜山晴雪照扬州。隋家故事不能问，鹤在仙池期我游。
送李司直归浙东幕兼寄鲍将军::朱长文::翩翩书记早曾闻，二十年来愿见君。今日相逢悲白发，同时几许在青云。人从北固山边去，水到西陵渡口分。会作王门曳裾客，为余前谢鲍将军。
题虎丘山西寺::朱长文::王氏家山昔在兹，陆机为赋陆云诗。青莲香匝东西宇，日月与僧无尽时。
吴兴送梁补阙归朝赋得荻花::朱长文::柳家汀洲孟冬月，云寒水清荻花发。一枝持赠朝天人，愿比蓬莱殿前雪。
句::朱长文::夜静忽疑身是梦，更闻寒雨滴芭蕉。
怀素上人草书歌::戴叔伦::楚僧怀素工草书，古法尽能新有余。神清骨竦意真率，醉来为我挥健笔。始从破体变风姿，一一花开春景迟。忽为壮丽就枯涩，龙蛇腾盘兽屹立。驰毫骤墨剧奔驷，满座失声看不及。心手相师势转奇，诡形怪状翻合宜。人人细问此中妙，怀素自言初不知。
女耕田行::戴叔伦::乳燕入巢笋成竹，谁家二女种新谷。无人无牛不及犁，持刀斫地翻作泥。自言家贫母年老，长兄从军未娶嫂。去年灾疫牛囤空，截绢买刀都市中。头巾掩面畏人识，以刀代牛谁与同。姊妹相携心正苦，不见路人唯见土。疏通畦陇防乱苗，整顿沟塍待时雨。日正南冈下饷归，可怜朝雉扰惊飞。东邻西舍花发尽，共惜余芳泪满衣。
柳花歌送客往桂阳::戴叔伦::沧浪渡头柳花发，断续因风飞不绝。摇烟拂水积翠间，缀雪含霜谁忍攀。夹岸纷纷送君去，鸣櫂孤寻到何处。移家深入桂水源，种柳新成花更繁。定知别后消散尽，却忆今朝伤旅魂。
边城曲::戴叔伦::人生莫作远行客，远行莫戍黄沙碛。黄沙碛下八月时，霜风裂肤百草衰。尘沙晴天迷道路，河水悠悠向东去。胡笳听彻双泪流，羁魂惨惨生边愁。原头猎火夜相向，马蹄蹴蹋层冰上。不似京华侠少年，清歌妙舞落花前。
屯田词::戴叔伦::春来耕田遍沙碛，老稚欣欣种禾麦。麦苗渐长天苦晴，土干确确鉏不得。新禾未熟飞蝗至，青苗食尽余枯茎。捕蝗归来守空屋，囊无寸帛缾无粟。十月移屯来向城，官教去伐南山木。驱牛驾车入山去，霜重草枯牛冻死。艰辛历尽谁得知，望断天南泪如雨。
早春曲::戴叔伦::青楼昨夜东风转，锦帐凝寒觉春浅。垂杨摇丝莺乱啼，袅袅烟光不堪翦。博山吹云龙脑香，铜壶滴愁更漏长。玉颊啼红梦初醒，羞见青鸾镜中影。侬家少年爱游逸，万里轮蹄去无迹。朱颜未衰消息稀，肠断天涯草空碧。
白苎词::戴叔伦::馆娃宫中露华冷，月落啼鸦散金井。吴王扶头酒初醒，秉烛张筵乐清景。美人不眠怜夜永，起舞亭亭乱花影。新裁白苎胜红绡，玉佩珠缨金步摇。回鸾转凤意自娇，银筝锦瑟声相调。君恩如水流不断，但愿年年此同宵。东风吹花落庭树，春色催人等闲去。大家为欢莫延伫，顷刻铜龙报天曙。
相思曲::戴叔伦::高楼重重闭明月，肠断仙郎隔年别。紫箫横笛寂无声，独向瑶窗坐愁绝。鱼沈雁杳天涯路，始信人间别离苦。恨满牙床翡翠衾，怨折金钗凤皇股。井深辘轳嗟绠短，衣带相思日应缓。将刀斫水水复连，挥刃割情情不断。落红乱逐东流水，一点芳心为君死。妾身愿作巫山云，飞入仙郎梦魂里。
送车参军江陵::戴叔伦::槐花落尽柳阴清，萧索凉天楚客情。海上旧山无的信，东门归路不堪行。身随幻境劳多事，迹学禅心厌有名。公子道存知不弃，欲依刘表住南荆。
游清溪兰若::戴叔伦::西看叠嶂几千重，秀色孤标此一峰。丹灶久闲荒宿草，碧溪深处有潜龙。灵仙已去空岩室，到客唯闻古寺钟。远对白云幽隐在，年年不离旧杉松。
赠史开府::戴叔伦::南天胡马独悲嘶，白首相逢话鼓鼙。野战频年沙朔外，旌竿高与雪峰齐。扁舟远泛轻全楚，落日愁看旧紫泥。早晚瑶阶归伏奏，独能画地取关西。
登楼望月寄凤翔李少尹::戴叔伦::陌上凉风槐叶凋，夕阳清露湿寒条。登楼望月楚山迥，月到南楼山独遥。心送情人趋凤阙，目随阳雁极烟霄。轩辕不重无名客，此地还能访寂寥。
和汴州李相公勉人日喜春::戴叔伦::年来日日春光好，今日春光好更新。独献菜羹怜应节，遍传金胜喜逢人。烟添柳色看犹浅，鸟踏梅花落已频。东合此时闻一曲，翻令和者不胜春。
奉酬卢端公饮后赠诸公见示之作::戴叔伦::佐幕临戎旌斾间，五营无事万家闲。风吹杨柳渐拂地，日映楼台欲下山。绮席昼开留上客，朱门半掩拟重关。当时不敢辞先醉，误逐群公倒载还。
赠司空拾遗::戴叔伦::侍臣何事辞云陛，江上弹冠见雪花。望阙未承丹凤诏，开门空对楚人家。陈琳草奏才还在，王粲登楼兴不赊。高馆更容尘外客，仍令归去待琼华。
越溪村居::戴叔伦::年来桡客寄禅扉，多话贫居在翠微。黄雀数声催柳变，清溪一路踏花归。空林野寺经过少，落日深山伴侣稀。负米到家春未尽，风萝闲扫钓鱼矶。
赠韩道士::戴叔伦::日暮秋风吹野花，上清归客意无涯。桃源寂寂烟霞闭，天路悠悠星汉斜。还似世人生白发，定知仙骨变黄芽。东城南陌频相见，应是壶中别有家。
寄万德躬故居::戴叔伦::日暮山风吹女萝，故人舟楫定如何。吕仙祠下寒砧急，帝子阁前秋水多。闽海风尘鸣戍鼓，江湖烟雨暗渔蓑。何时醉把黄花酒，听尔南征长短歌。
寄司空曙::戴叔伦::细雨柴门生远愁，向来诗句若为酬。林花落处频中酒，海燕飞时独倚楼。北郭晚晴山更远，南塘春尽水争流。可能相别还相忆，莫遣杨花笑白头。
过故人陈羽山居::戴叔伦::向来携酒共追攀，此日看云独未还。不见山中人半载，依然松下屋三间。峰攒仙境丹霞上，水遶渔矶绿玉湾。却望夏洋怀二妙，满崖霜树晓斑斑。
吊畅当::戴叔伦::万里江南一布衣，早将佳句动京畿。徒闻子敬遗琴在，不见相如驷马归。朔雪恐迷新冢草，秋风愁老故山薇。玉堂知己能铭述，犹得精魂慰所依。
寄刘禹锡::戴叔伦::谢相园西石径斜，知君习隐暂为家。有时出郭行芳草，长日临池看落花。春去能忘诗共赋，客来应是酒频赊。五年不见西山色，怅望浮云隐落霞。
寄孟郊::戴叔伦::乱余城郭怕经过，到处闲门长薜萝。用世空悲闻道浅，入山偏喜识僧多。醉归花径云生履，樵罢松岩雪满蓑。石上幽期春又暮，何时载酒听高歌。
赠徐山人::戴叔伦::乱余山水半凋残，江上逢君春正阑。针自指南天窅窅，星犹拱北夜漫漫。汉陵帝子黄金碗，晋代神仙白玉棺。回首风尘千里外，故园烟雨五峰寒。
宫词::戴叔伦::紫禁迢迢宫漏鸣，夜深无语独含情。春风鸾镜愁中影，明月羊车梦里声。尘暗玉堦綦迹断，香飘金屋篆烟清。贞心一任蛾眉妒，买赋何须问马卿。
汉宫人入道::戴叔伦::萧萧白发出宫门，羽服星冠道意存。霄汉九重辞凤阙，云山何处访桃源。瑶池醉月劳仙梦，玉辇乘春却帝恩。回首吹箫天上伴，上阳花落共谁言。
二灵寺守岁::戴叔伦::守岁山房迥绝缘，灯光香灺共萧然。无人更献椒花颂，有客同参柏子禅。已悟化城非乐界，不知今夕是何年。忧心悄悄浑忘寐，坐待扶桑日丽天。
暮春感怀 一::戴叔伦::杜宇声声唤客愁，故园何处此登楼。落花飞絮成春梦，賸水残山异昔游。歌扇多情明月在，舞衣无意彩云收。东皇去后韶华尽，老圃寒香别有秋。
暮春感怀 二::戴叔伦::四十无闻懒慢身，放情丘壑任天真。悠悠往事杯中物，赫赫时名扇外尘。短策看云松寺晚，疏帘听雨草堂春。山花水鸟皆知己，百遍相过不厌贫。
哭朱放::戴叔伦::几年湖海挹余芳，岂料兰摧一夜霜。人世空传名耿耿，泉台杳隔路茫茫。碧窗月落琴声断，华表云深鹤梦长。最是不堪回首处，九泉烟冷树苍苍。
酬盩厔耿少府𣲗见寄::戴叔伦::方丈萧萧落叶中，暮天深巷起悲风。流年不尽人自老，外事无端心已空。家近小山当海畔，身留环卫荫墙东。遥闻相访频逢雪，一醉寒宵谁与同。
赠慧上人::戴叔伦::仙槎江口槎溪寺，几度停舟访未能。自恨频年为远客，喜从异郡识高僧。云霞色酽禅房衲，星月光涵古殿灯。何日却飞真锡返，故人丘木翳寒藤。
夏日登鹤岩偶成::戴叔伦::天风吹我上层冈，露洒长松六月凉。愿借老僧双白鹤，碧云深处共翺翔。
题净居寺::戴叔伦::玉壶山下云居寺，六百年来选佛场。满地白云关不住，石泉流出落花香。
昭君词::戴叔伦::汉家宫阙梦中归，几度毡房泪湿衣。惆怅不如边雁影，秋风犹得向南飞。
织女词::戴叔伦::凤梭停织鹊无音，梦忆仙郎夜夜心。难得相逢容易别，银河争似妾愁深。
塞上曲二首 一::戴叔伦::军门频纳受降书，一剑横行万里余。汉祖谩夸娄敬策，却将公主嫁单于。
塞上曲二首 二::戴叔伦::汉家旌帜满阴山，不遣胡儿匹马还。愿得此身长报国，何须生入玉门关。
闺怨::戴叔伦::看花无语泪如倾，多少春风怨别情。不识玉门关外路，梦中昨夜到边城。
春怨::戴叔伦::金鸭香消欲断魂，棃花春雨掩重门。欲知别后相思意，回看罗衣积泪痕。
旅次寄湖南张郎中::戴叔伦::闭门茅底偶为邻，北阮那怜南阮贫。却是梅花无世态，隔墙分送一枝春。
题友人山居::戴叔伦::四郭青山处处同，客怀无计荅秋风。数家茅屋清溪上，千树蝉声落日中。
别郑谷::戴叔伦::朝阳斋前桃李树，手栽清荫接比邻。明年此地看花发，愁向东风忆故人。
赠鹤林上人::戴叔伦::日日涧边寻茯苓，岩扉常掩凤山青。归来挂衲高林下，自翦芭蕉写佛经。
题稚川山水::戴叔伦::松下茅亭五月凉，汀沙云树晚苍苍。行人无限秋风思，隔水青山似故乡。
过柳溪道院::戴叔伦::溪上谁家掩竹扉，鸟啼浑似惜春晖。日斜深巷无人迹，时见棃花片片飞。
荔枝::戴叔伦::红颗真珠诚可爱，白须太守亦何痴。十年结子知谁在，自向中庭种荔枝。
忆原上人::戴叔伦::一两棕鞋八尺藤，广陵行遍又金陵。不知竹雨竹风夜，吟对秋山那寺灯。
闲思::戴叔伦::伯劳东去鹤西还，云总无心亦度山。何似严陵滩上客，一竿长伴白鸥闲。
兰溪棹歌::戴叔伦::凉月如眉挂柳湾，越中山色镜中看。兰溪三日桃花雨，半夜鲤鱼来上滩。
苏溪亭::戴叔伦::苏溪亭上草漫漫，谁倚东风十二阑。燕子不归春事晚，一汀烟雨杏花寒。
敬酬陆山人二首 一::戴叔伦::党议连诛不可闻，直臣高士去纷纷。当时漏夺无人问，出宰东阳笑杀君。
敬酬陆山人二首 二::戴叔伦::由来海畔逐樵渔，奉诏因乘使者车。却掌山中子男印，自看犹是旧潜夫。
荅崔法曹赋四雪::戴叔伦::楚僧蹑雪来招隐，先访高人积雪中。已别剡溪逢雪去，雪山修道与师同。
抚州被推昭雪荅陆太祝三首 一::戴叔伦::求理由来许便宜，汉朝龚遂不为疵。如今谤起翻成累，唯有新人子细知。
抚州被推昭雪荅陆太祝三首 二::戴叔伦::贫交相爱果无疑，共向人间听直词。从古以来何限枉，惭知暗室不曾欺。
抚州被推昭雪荅陆太祝三首 三::戴叔伦::春风旅馆长庭芜，俯首低眉一老夫。已对铁冠穷事本，不知廷尉念冤无。
送独孤{忄曳}还京::戴叔伦::举家相逐还乡去，不向秋风怨别时。湖水两重山万里，定知行尽到京师。
临流送顾东阳::戴叔伦::海上独归惭不及，邑中遗爱定无双。兰桡起唱逐流去，却恨山溪通外江。
行营送马侍御::戴叔伦::万里羽书来未绝，五关烽火昼仍传。故人多病尽归去，唯有刘桢不得眠。
送秦系::戴叔伦::五都来往无旧业，一代公卿尽故人。不肯低头受羁束，远师溪上拂缨尘。
送裴判官回湖南::戴叔伦::莫怕南风且尽欢，湘山多雨夏中寒。送君万里不觉远，此地曾为心铁官。
再巡道永留别::戴叔伦::鬓下初惊白发时，更逢离别助秋悲。从今不学四方事，已共家人海上期。
别崔法曹::戴叔伦::欲作别离西入秦，芝田枣径往来频。东湖此夕更留醉，逢著庐山学道人。
送萧二::戴叔伦::拟向田间老此身，寒郊怨别甚于春。又闻故里朋游尽，到日知逢何处人。
湘川野望::戴叔伦::怀王独与佞人谋，闻道忠臣入乱流。今日登高望不见，楚云湘水各悠悠。
将至道州寄李使君::戴叔伦::九疑深路遶山回，木落天清猿昼哀。犹隔箫韶一峰在，遥传五马向东来。
与虞沔州谒藏真上人::戴叔伦::故侯将我到山中，更上西峰见远公。共问置心何处好，主人挥手指虚空。
题招隐寺::戴叔伦::昨日临川谢病还，求田问舍独相关。宋时有井如今在，却种胡麻不买山。
过珥渎单老::戴叔伦::毫末成围海变田，单家依旧住溪边。比来已向人间老，今日相过却少年。
族兄各年八十余见招游洞::戴叔伦::鹤发婆娑乡里亲，相邀共看往年春。拟将儿女归来住，且是茅山见老人。
登高回乘月寻僧::戴叔伦::插鬓茱萸来未尽，共随明月下沙堆。高缁寂寂不相问，醉客无端入定来。
赠殷亮::戴叔伦::日日河边见水流，伤春未已复悲秋。山中旧宅无人住，来往风尘共白头。
夜发袁江寄李颍川刘侍御::戴叔伦::半夜回舟入楚乡，月明山水共苍苍。孤猿更叫秋风里，不是愁人亦断肠。
对酒示申屠学士::戴叔伦::三重江水万重山，山里春风度日闲。且向白云求一醉，莫教愁梦到乡关。
对月荅袁明府::戴叔伦::山下孤城月上迟，相留一醉本无期。明年此夕游何处，纵有清光知对谁。
送前上饶严明府摄玉山::戴叔伦::家在故林吴楚间，冰为溪水玉为山。更将旧政化邻邑，遥见逋人相逐还。
听歌回马上赠崔法曹::戴叔伦::秋风里许杏花开，杏树傍边醉客来。共待夜深听一曲，醒人骑马断肠回。
酬骆侍御荅诗::戴叔伦::风传画阁空知晓，雨湿江城不见春。堆案遶床君莫怪，已经愁思古时人。
送孙直游郴州::戴叔伦::孤舟上水过湘沅，桂岭南枝花正繁。行客自知心有托，不闻惊浪与啼猿。
麓山寺会送尹秀才::戴叔伦::湖上逢君亦不闲，暂将离别到深山。飘蓬惊鸟那自定，强欲相留云树间。
送董颋::戴叔伦::霜雁群飞下楚田，羁人掩泪望秦天。君行江海无定所，别后相思何处边。
别张员外::戴叔伦::木叶纷纷湘水滨，此中何事往频频。临风自笑归时晚，更送浮云逐故人。
送张评事::戴叔伦::城郭喧喧争送远，危梁袅袅渡东津。杨花展转引征骑，莫怪山中多看人。
送吕少府::戴叔伦::共醉流芳独归去，故园高士日相亲。深山古路无杨柳，折取桐花寄远人。
送人游岭南::戴叔伦::少别华阳万里游，近南风景不曾秋。红芳绿笋是行路，纵有啼猿听却幽。
妻亡后别妻弟::戴叔伦::杨柳青青满路垂，赠行惟折古松枝。停舟一对湘江哭，哭罢无言君自知。
和崔法曹建溪闻猿::戴叔伦::曾向巫山峡里行，羁猿一叫一回惊。闻道建溪肠欲断，的知断著第三声。
湘南即事::戴叔伦::卢橘花开枫叶衰，出门何处望京师。沅湘日夜东流去，不为愁人住少时。
代书寄京洛旧游::戴叔伦::今年十月温风起，湘水悠悠生白蘋。欲寄远书还不敢，却愁惊动故乡人。
蕲州行营作::戴叔伦::蕲水城西向北看，桃花落尽柳花残。朱旗半卷山川小，白马连嘶草树寒。
题武当逸禅师兰若::戴叔伦::我身本似远行客，况是乱时多病身。经山涉水向何处，羞见竹林禅定人。
谷城逢杨评事::戴叔伦::远自五陵独窜身，筑阳山中归路新。横流夜长不得渡，驻马荒亭逢故人。
听韩使君美人歌::戴叔伦::仙人此夜忽凌波，更唱瑶台一遍歌。嫁与将军天上住，人间可得再相过。
精舍对雨::戴叔伦::空门寂寂澹吾身，溪雨微微洗客尘。卧向白云晴未尽，任他黄鸟醉芳春。
宿灌阳滩::戴叔伦::十月江边芦叶飞，灌阳滩冷上舟迟。今朝未遇高风便，还与沙鸥宿水湄。
赠康老人洽::戴叔伦::酒泉布衣旧才子，少小知名帝城里。一篇飞入九重门，乐府喧喧闻至尊。宫中美人皆唱得，七贵因之尽相识。南邻北里日经过，处处淹留乐事多。不脱弊裘轻锦绮，长吟佳句掩笙歌。贤王贵主于我厚，骏马苍头如己有。暗将心事隔风尘，尽掷年光逐杯酒。青门几度见春归，折柳寻花送落晖。杜陵往往逢秋暮，望月临风攀古树。繁霜入鬓何足论，旧国连天不知处。尔来倏忽五十年，却忆当时思眇然。多识故侯悲宿草，曾看流水没桑田。百人会中一身在，被褐饮瓢终不改。陌头车马共营营，不解如君任此生。
少女生日感怀::戴叔伦::五逢晬日今方见，置尔怀中自惘然。乍喜老身辞远役，翻悲一笑隔重泉。欲教针线娇难解，暂弄琴书性已便。还有蔡家残史籍，可能分与外人传。
小雪::戴叔伦::花雪随风不厌看，更多还肯失林峦。愁人正在书窗下，一片飞来一片寒。
竞渡歌::张建封::五月五日天晴明，杨花绕江啼晓莺。使君未出郡斋外，江上早闻齐和声。使君出时皆有准，马前已被红旗引。两岸罗衣破晕香，银钗照日如霜刃。鼓声三下红旗开，两龙跃出浮水来。櫂影斡波飞万剑，鼓声劈浪鸣千雷。鼓声渐急标将近，两龙望标目如瞬。坡上人呼霹雳惊，竿头彩挂虹蜺晕。前船抢水已得标，后船失势空挥桡。疮眉血首争不定，输岸一朋心似烧。只将输赢分罚赏，两岸十舟五来往。须臾戏罢各东西，竞脱文身请书上。吾今细观竞度儿，何殊当路权相持。不思得岸各休去，会到摧车折檝时。
别佳人::崔膺::垅上流泉垅下分，断肠呜咽不堪闻。嫦娥一入月中去，巫峡千秋空白云。
酬白乐天刘梦得::冯宿::共称洛邑难其选，何幸天书用不才。遥约和风新草木，且令新雪静尘埃。临岐有愧倾三省，别酌无辞醉百杯。明岁杏园花下集，须知春色自东来。
荅东野夷门雪::陆长源::好丹与素道不同，失意得途事皆别。东邻少年乐未央，南客思归肠欲绝。千里长河冰复冰，云鸿冥冥楚山雪。
句::陆长源::忽然一曲称君心，破却中人百家产。城外平人驱欲尽，帐中犹打衮花球。
秋暮登北楼::王武陵::秋满空山悲客心，山楼晴望散幽襟。一川红树迎霜老，数曲清溪绕寺深。寒气急催遥塞雁，夕风高送远城砧。三年海上音书绝，乡国萧条惟梦寻。
送邓州崔长史::卢纶::出山车骑次诸侯，坐领图书见督邮。遶郭桑麻通淅口，满川风景接襄州。高城鸟过方催夜，废垒蝉鸣不待秋。闻说元规偏爱月，知君常得伴登楼。
送申屠正字往湖南迎亲兼谒赵和州因呈上侍郎使君幷戏简前历阳李明府::卢纶::晓月朣朦映水关，水边因到历阳山。千艘财货朱桥下，一曲闾阎青荻间。坦腹定逢潘令醉，上楼应伴庾公闲。欢余若问南行计，知念天涯负米还。
送李尚书郎君昆季侍从归觐滑州::卢纶::凤雏联翼美王孙，彩服戎装拟塞垣。金鼎对筵调野膳，玉鞭齐骑引行轩。冰河一曲旌旗满，墨诏千封雨露繁。更说务农能罢战，敢持歌颂庆晨昏。
途中遇雨马上口号留别张刘二端公::卢纶::阴雷慢转野云长，骏马双嘶爱雨凉。应念龙钟在泥滓，欲摧肝胆事王章。
无题::卢纶::耻将名利托交亲，只向尊前乐此身。才大不应成滞客，时危且喜是闲人。高歌犹爱思归引，醉语惟夸漉酒巾。囗囗囗囗囗囗囗，岂能偏遣老风尘。
题念济寺::卢纶::灵空闻偈夜清静，雨里花枝朝暮开。故友九泉留语别，逐臣千里寄书来。
河口逢江州朱道士因听琴::卢纶::庐山道士夜携琴，映月相逢辨语音。引坐霜中弹一弄，满船商客有归心。
中书舍人李座上送颍阳徐少府::卢纶::颍阳春色似河阳，一望繁花一县香。今日送官君最恨，可怜才子白须长。
与从弟瑾同下第后出关言别 一::卢纶::同作金门献赋人，二年悲见故园春。到阙不沾新雨露，还家空带旧风尘。
与从弟瑾同下第后出关言别 二::卢纶::杂花飞尽柳阴阴，官路逶迤绿草深。对酒已成千里客，望山空寄两乡心。
与从弟瑾同下第后出关言别 三::卢纶::出关愁暮一沾裳，满野蓬生古战场。孤村树色昏残雨，远寺钟声带夕阳。
与从弟瑾同下第后出关言别 四::卢纶::谁怜苦志已三冬，却欲躬耕学老农。流水白云寻不尽，期君何处得相逢。
赴虢州留别故人::卢纶::世故相逢各未闲，百年多在别离间。昨夜秋风今夜雨，不知何处入空山。
冬夜赠别友人::卢纶::愁听千家流水声，相思独向月中行。侵堦暗草秋霜重，遍郭寒山夜月明。连年客舍唯多病，数亩田园又废耕。更送乘轺归上国，应怜贡禹未成名。
送从叔牧永州::卢纶::五侯轩盖行何疾，零陵太守登车日。零陵太守泪盈巾，此日长安方欲春。虎符龙节照岐路，何苦愁为江海人。彼方韶景无时节，山水诸花恣开发。客投津戍少闻猿，雁过潇湘更逢雪。郡斋无事好闲眠，秔稻油油绿满川。浪里争迎三蜀货，月中喧泊九江船。今朝小阮同夷老，欲闻明年借几年。
送崔邠拾遗::卢纶::皎洁无瑕清玉壶，晓乘华幰向天衢。石建每闻宗谨孝，刘歆不敢衒师儒。谏修郊庙开宸虑，议按休征浅瑞图。今日攀车复何者，辕门垂白一愚夫。
送畅当还旧山::卢纶::常逢明月马尘间，是夜照君归处山。山中松桂花尽发，头白属君如等闲。
𢽾颜鲁公送挺赟归翠微寺::卢纶::挺赟惠学该儒释，袖有颜徐真草迹。一斋三请纪行诗，诮我垂鞭弄鸣镝。寺悬金榜半山隅，石路荒凉松树枯。虎迹印雪大如斗，闰月暮天过得无。
送信州姚使君::卢纶::朱幡徐转候群官，猿鸟无声郡宇宽。楚国上腴收赋重，汉家良牧得人难。铜铅满穴山能富，鸿雁连群地亦寒。几日政声闻户外，九江行旅得相欢。
送史兵曹判官赴楼烦::卢纶::渥洼龙种散云时，千里繁花乍别离。中有重臣承霈泽，外无轻虏犯旌旗。山川自与郊坰合，帐幕时因水草移。敢谢亲贤得琼玉，仲宣能赋亦能诗。
送昙延法师讲罢赴上都::卢纶::金缕架裟国大师，能销坏宅火烧时。复来拥膝说无住，知向人天何处期。
送静居法师::卢纶::五色香幢重复重，宝舆升座发神钟。薝卜名花飘不断，醍醐法味洒何浓。九天论道当宸眷，七祖传心合圣踪。愿比灵山前世别，多生还得此相逢。
将赴京留献令公::卢纶::沙鹤惊鸣野雨收，大河风物飒然秋。力微恩重谅难报，不是行人不解愁。
酬畅当寻嵩岳麻道士见寄::卢纶::闻逐樵夫闲看棋，忽逢人世是秦时。开云种玉嫌山浅，渡海传书怪鹤迟。阴洞石床微有字，古坛松树半无枝。烦君远示青囊箓，愿得相从一问师。
酬赵少尹戏示诸侄元阳等因以见赠::卢纶::八龙三虎俨成行，琼树花开鹤翼张。且请同观舞鸜鹆，何须竟哂食槟榔。归时每爱怀朱橘，戏处常闻佩紫囊。谬入阮家逢庆乐，竹林因得奉壶觞。
和王员外冬夜寓直::卢纶::高步长裾锦帐郎，居然自是汉贤良。潘岳叙年因鬓发，扬雄托谏在文章。九天韶乐飘寒月，万户香尘裛晓霜。坐见重门俨朝骑，可怜云路独翺翔。
酬金部王郎中省中春日见寄::卢纶::南宫树色晓森森，虽有春光未有阴。鹤侣正疑芳景引，玉人那为簿书沈。山含瑞气偏当日，莺逐轻风不在林。更有阮郎迷路处，万株红树一溪深。
和陈翃郎中拜本府少尹兼侍御史献上侍中因呈同院诸公::卢纶::金印垂鞍白马肥，不同疏广老方归。三千士里文章伯，四十年来锦绣衣。节比青松当涧直，心随黄雀绕檐飞。乡中贺者唯争路，不识传呼獬豸威。
和崔侍郎游万固寺::卢纶::闻说中方高树林，曙华先照啭春禽。风云才子冶游思，蒲柳老人惆怅心。石路青苔花漫漫，雪檐垂溜玉森森。贺君此去君方至，河水东流西日沈。
和裴延龄尚书寄题果州谢舍人仙居::卢纶::飘然去谒八仙翁，自地从天香满空。紫盖迥标双鹤上，语音犹在五云中。青溪不接渔樵路，丹井唯传草木风。歌此因思捧金液，露盘长庆汉皇宫。
酬崔侍御早秋卧病书情见寄时君亦抱疾在假中::卢纶::掷地金声信有之，莹然冰玉见清词。元凯癖成官始贵，相如渴甚貌逾衰。荒园每觉虫鸣早，华馆常闻客散迟。寂寞罢琴风满树，几多黄叶落蛛丝。
酬灵澈上人::卢纶::军人奉役本无期，落叶花开总不知。走马城中头雪白，若为将面见汤师。
敬酬大府二十四舅览诗卷因以见示::卢纶::郄公怜戆亦怜愚，忽赠金盘径寸珠。彻底碧潭滋涸溜，压枝红艳照枯株。九门洞启延高论，百辟联行挹大儒。顾己文章非酷似，敢将幽劣俟洪炉。
雨中酬友人::卢纶::看山独行归竹院，水遶前堦草生遍。空林细雨暗无声，唯有愁心两相见。
哭司农苗主簿::卢纶::原头殡御遶新茔，原下行人望哭声。更想秋山连古木，唯应石上见君名。
得耿𣲗司法书因叙长安故友零落兵部苗员外发秘省李校书端相次倾逝潞府崔功曹峒长林司空丞曙俱谪远方余以摇落之时对书增叹因呈河中郑仓曹畅参军昆季::卢纶::鬓似衰蓬心似灰，惊悲相集老相催。故友九泉留语别，逐臣千里寄书来。尘容带病何堪问，泪眼逢秋不喜开。幸接野居宜屣步，冀君清夜一申哀。
逢病军人::卢纶::行多有病住无粮，万里还乡未到乡。蓬鬓哀吟古城下，不堪秋气入金疮。
村南逢病叟::卢纶::双膝过颐顶在肩，四邻知姓不知年。卧驱鸟雀惜禾黍，犹恐诸孙无社钱。
王评事驸马花烛诗 一::卢纶::万条银烛引天人，十月长安半夜春。步障三千隘将断，几多珠翠落香尘。
王评事驸马花烛诗 二::卢纶::一人女婿万人怜，一夜调疏抵百年。为报司徒好将息，明珠解转又能圆。
王评事驸马花烛诗 三::卢纶::人主人臣是亲家，千秋万岁保荣华。几时曾向高天上，得见今宵月里花。
王评事驸马花烛诗 四::卢纶::比翼和鸣双凤皇，欲栖金帐满城香。平明却入天泉里，日气曈昽五色光。
萧常侍瘿柏亭歌::卢纶::柏之异者山中灵，何人断绝为君亭。云翻浪卷不可识，鸟兽成形花倒植。莓苔旧点色尚青，霹雳残痕节犹黑。金貂主人汉三老，构此穷年下朝早。心规目制不暂疲，匠者受之无一词。清晨拂匣菱生镜，落日凭阑星满池。攒甍鬬拱无斤迹，根瘿联悬同素壁。数层乱泻云里峰，万片争呈雪中石。重帘不动自飘香，似到瀛洲白玉堂。水精如意刁金色，云母屏风透掩光。四堦绵绵被纤草，草上依微众山道。松间汲井烟翠寒，洞里围碁天景好。愚儒敢欲贺成功，鸾凤栖翔固不同。应念废材今接地，一枝思寄户庭中。
慈恩寺石磬歌::卢纶::灵山石磬生海西，海涛平处与山齐。长眉老僧同佛力，咒使鲛人往求得。珠穴沈成绿浪痕，天衣拂尽苍苔色。星汉徘徊山有风，禅翁静扣月明中。群仙下云龙出水，鸾鹤交飞半空里。山精木魅不可听，落叶秋砧一时起。花宫杳杳响泠泠，无数沙门昏梦醒。古廊灯下见行道，疏林池边闻诵经。徒壮洪钟秘高阁，万金费尽工雕凿。岂如全质挂青松，数叶残云一片峰。吾师宝之寿中国，愿同劫石无终极。
送张郎中还蜀歌::卢纶::秦家御史汉家郎，亲专两印征殊方。功成走马朝天子，伏槛论边若流水。晓离仙署趋紫微，夜接高儒读青史。泸南五将望君还，愿以天书示百蛮。曲栈重江初过雨，前旌后骑不同山。迎车拜舞多耆老，旧卒新营遍青草。塞口云生火候迟，烟中鹤唳军行早。黄花川下水交横，远映孤霞蜀国晴。邛竹笋长椒瘴起，荔枝花发杜鹃鸣。回首岷峨半天黑，传觞接膝何由得。空令豪士仰威名，无复贫交恃颜色。垂杨不动雨纷纷，锦帐胡瓶争送君。须臾醉起箫笳发，空见红旌入白云。
宴席赋得姚美人拍筝歌::卢纶::出帘仍有钿筝随，见罢翻令恨识迟。微收皓腕缠红袖，深遏朱弦低翠眉。忽然高张应繁节，玉指回旋若飞雪。凤箫韶管寂不喧，绣幕纱窗俨秋月。有时轻弄和郎歌，慢处声迟情更多。已愁红脸能佯醉，又恐朱门难再过。昭阳伴里最聪明，出到人间才长成。遥知禁曲难翻处，犹是君王说小名。
难绾刀子歌::卢纶::黄金鞘里青芦叶，丽若翦成铦且翣。轻冰薄玉状不分，一尺寒光堪决云。吹毛可试不可触，似有虫搜阙裂文。淬之几堕前池水，焉知不是蛟龙子。割鸡刺虎皆若空，愿应君心逐君指。幷州难绾竟何人，每成此物如有神。
腊日观咸宁王部曲娑勒擒豹歌::卢纶::山头曈曈日将出，山下猎围照初日。前林有兽未识名，将军促骑无人声。潜形踠伏草不动，双雕旋转群鸦鸣。阴方质子才三十，译语受词蕃语揖。舍鞍解甲疾如风，人忽虎蹲兽人立。歘然扼颡批其颐，爪牙委地涎淋漓。既苏复吼拗仍怒，果叶英谋生致之。拖自深丛目如电，万夫失容千马战。传呼贺拜声相连，杀气腾凌阴满川。始知缚虎如缚鼠，败虏降羌生眼前。祝尔嘉词尔无苦，献尔将随犀象舞。苑中流水禁中山，期尔攫搏开天颜。非熊之兆庆无极，愿纪雄名传百蛮。
天长久词 四::卢纶::云日呈祥礼物殊，彤庭生献五单于。塞垣万里无飞鸟，可是边城用郅都。
天长久词 五::卢纶::台殿云深秋色微，君王初赐六宫衣。楼船泛罢归犹早，行遣才人鬬射飞。
古艳诗 一::卢纶::残妆色浅髻鬟开，笑映朱帘覰客来。推醉谁知弄花钿，潘郎不敢使人催。
古艳诗 二::卢纶::自拈裙带结同心，暖处偏知香气深。爱捉狂夫问闲事，不知歌舞用黄金。
寄郑七纲::卢纶::小来落托复迍邅，一辱君知二十年。舍去形骸容傲慢，引随兄弟共团圆。羁游不定同云聚，薄宦相萦若网牵。他日吴公如记问，愿将黄绶比青毡。
早春归盩厔旧居却寄耿拾遗𣲗李校书端::卢纶::野日初晴麦垅分，竹园相接鹿成群。几家废井生青草，一树繁花傍古坟。引水忽惊冰满涧，向田空见石和云。可怜荒岁青山下，惟有松枝好寄君。
苦雨闻包谏议欲见访戏赠::卢纶::草气厨烟咽不开，绕床连壁尽生苔。常时多病因多雨，那敢烦君车马来。
春日忆司空文明::卢纶::桃李风多日欲阴，百劳飞处落花深。贫居静久难逢信，知隔春山不可寻。
洛阳早春忆吉中孚校书司空曙主簿因寄清江上人::卢纶::值迥逢高驻马频，雪晴闲看洛阳春。莺声报远同芳信，柳色邀欢似故人。酒貌昔将花共艳，鬓毛今与草争新。年来百事皆无绪，唯与汤师结净因。
偶逢姚校书凭附书达河南郄推官因以戏赠::卢纶::寄书常切到常迟，今日凭君君莫辞。若问玉人殊易识，莲花府里最清羸。
晚次新丰北野老家书事呈赠韩质明府::卢纶::机鸣舂响日暾暾，鸡犬相和汉古村。数派清泉黄菊盛，一林寒露紫棃繁。衰翁正席矜新社，稚子齐襟读古论。共说年来但无事，不知何者是君恩。
驿中望山戏赠渭南陆贽主簿::卢纶::官微多惧事多同，拙性偏无主驿功。山在门前登不得，鬓毛衰尽路尘中。
赠韩山人::卢纶::见君何事不惭颜，白发生来未到山。更叹无家又无药，往来唯在酒徒间。
浑赞善东斋戏赠陈归::卢纶::长裾珠履飒轻尘，闲以琴书列上宾。公子无雠可邀请，侯嬴此坐是何人。
春日卧病示赵季黄::卢纶::病中饶泪眼常昏，闻说花开亦闭门。语少渐知琴思苦，卧多唯觉鸟声喧。黄埃满市图书贱，黑雾连山虎豹尊。今日支离顾形影，向君凡在几重恩。
玩春因寄冯卫二补阙戏呈李益::卢纶::掖垣春色自天来，红药当堦次第开。萱草藂藂尔何物，等闲穿破绿莓苔。
秋中过独孤郊居::卢纶::开园过水到郊居，共引家童拾野蔬。高树夕阳连古巷，菊花棃叶满荒渠。秋山近处行过寺，夜雨寒时起读书。帝里诸亲别来久，岂知王粲爱樵渔。
春日题杜叟山下别业::卢纶::白鸟群飞山半晴，渚田相接有泉声。园中晓露青丛合，桥上春风绿野明。云影断来峰影出，林花落尽草花生。今朝醉舞同君乐，始信幽人不爱荣。
出山逢耿𣲗::卢纶::云雪离披山万里，别来曾住最高峰。暂到人间归不得，长安陌上又相逢。
题贾山人园林::卢纶::竹影朦胧松影长，素琴清簟好风凉。连春诗会烟花满，半夜酒醒兰蕙香。五字每将称玉友，一尊曾不顾金囊。长沙流谪君非远，莫遣英名负洛阳。
重同畅当奘公院闻琴::卢纶::悮以音声祈远公，请将徽轸付秋风。漾漾硖流吹不尽，月华如在白波中。
九日奉陪侍郎登白楼::卢纶::碧霄孤鹤发清音，上宰因添望阙心。睥睨三层连步障，茱萸一朵映华簪。红霞似绮河如带，白露团珠菊散金。此日所从何所问，俨然冠剑拥成林。
春日喜雨奉和马侍中宴白楼::卢纶::鹳鹤相呼绿野宽，鼎臣闲倚玉栏干。洪河拥沫流仍急，苍岭和云色更寒。艳艳风光呈瑞岁，泠泠歌颂振雕盘。今朝醉舞共乡老，不觉倾欹獬豸冠。
过玉[真]公主影殿::卢纶::夕照临窗起暗尘，青松绕殿不知春。君看白发诵经者，半是宫中歌舞人。
题嘉祥殿南溪印禅师壁画影堂::卢纶::双屐参差锡杖斜，衲衣交膝对天花。瞻容悟问修持劫，似指前溪无数沙。
题伯夷庙::卢纶::中条山下黄礓石，垒作夷齐庙里神。落叶满堦尘满座，不知浇酒为何人。
曲江春望 一::卢纶::菖蒲翻叶柳交枝，暗上莲舟鸟不知。更到无花最深处，玉楼金殿影参差。
曲江春望 二::卢纶::翠黛红妆画鹢中，共惊云色带微风。箫管曲长吹未尽，花南水北雨蒙蒙。
曲江春望 三::卢纶::泉声遍野入芳洲，拥沫吹花草上流。落日行人渐无路，巢乌乳燕满高楼。
华清宫 一::卢纶::汉家天子好经过，白日青山宫殿多。见说只今生草处，禁泉荒石已相和。
华清宫 二::卢纶::水汽朦胧满画梁，一回开殿满山香。宫娃几许经歌舞，白首翻令忆建章。
题天华观::卢纶::峰嶂徘徊霞景新，一潭寒水绝纤鳞。朱字灵书千万轴，苍髯道士两三人。芝童解说壶中事，玉管能留天上春。眼见仙丹求不得，汉家簪绂在羸身。
宿石瓮寺::卢纶::殿有寒灯草有萤，千林万壑寂无声。烟凝积水龙蛇蛰，露湿空山星汉明。昏霭雾中悲世界，曙霞光里见王城。回瞻相好因垂泪，苦海波涛何日平。
题悟真寺::卢纶::万峰交掩一峰开，晓色常从天上来。似到西方诸佛国，莲花影里数楼台。
同王员外雨后登开元寺南楼因寄西岩警上人::卢纶::过雨开楼看晚虹，白云相逐水相通。寒蝉噪暮野无日，古树伤秋天有风。数穗远烟凝垅上，一枝繁果忆山中。何言暂别东林友，惆怅人间事不同。
同赵进马元阳春日登长春宫古城望河中因寄郑损仓曹::卢纶::城头春霭晓蒙蒙，指望关桥满袖风。云骑闲嘶宫柳外，玉人愁立草花中。钟分寺路山光绿，河绕军州日气红。迹忝已成方恋赏，此时离恨与君同。
春日登楼有怀::卢纶::花正浓时人正愁，逢花却欲替花羞。年来笑伴皆归去，今日晴明独上楼。
长安春望::卢纶::东风吹雨过青山，却望千门草色闲。家在梦中何日到，春生江上几人还。川原缭绕浮云外，宫阙参差落照间。谁念为儒逢世难，独将衰鬓客秦关。
过仙游寺::卢纶::上方下方雪中路，白云流水如闲步。数峰行尽犹未归，寂寞经声竹阴暮。
同路郎中韩侍御春日题野寺::卢纶::寺前山远古陂宽，寺里人稀春草寒。何事最堪悲色相，折花将与老僧看。
山中一绝::卢纶::饥食松花渴饮泉，偶从山后到山前。阳坡软草厚如织，因与鹿麛相伴眠。
河中府崇福寺看花::卢纶::闻道山花如火红，平明登寺已经风。老僧无见亦无说，应与看人心不同。
小鱼咏寄泾州杨侍郎::卢纶::莲花影里暂相离，才出浮萍值罟师。上得龙门还失浪，九江何处是归期。
贼中与严越卿曲江看花::卢纶::红枝欲折紫枝殷，隔水连宫不用攀。会待长风吹落尽，始能开眼向青山。
焦篱店醉题::卢纶::洛下渠头百卉新，满筵歌笑独伤春。何须更弄邵翁伯，即我此身如此人。
陈翃中丞东斋赋白玉簪::卢纶::美矣新成太华峰，翠莲枝折叶重重。松阴满涧闲飞鹤，潭影通云暗上龙。漠漠水香风颇馥，涓涓乳溜味何浓。因声远报浮丘子，不奏登封时不容。
新茶咏寄上西川相公二十三舅大夫二十舅::卢纶::三献蓬莱始一尝，日调金鼎阅芳香。贮之玉合才半饼，寄与阿连题数行。
晚次鄂州::卢纶::云开远见汉阳城，犹是孤帆一日程。估客昼眠知浪静，舟人夜语觉潮生。三湘衰鬓逢秋色，万里归心对月明。旧业已随征战尽，更堪江上鼓鼙声。
夜投丰德寺谒海上人::卢纶::半夜中峰有磬声，偶逢樵者问山名。上方月晓闻僧语，下路林疏见客行。野鹤巢边松最老，毒龙潜处水偏清。愿得远公知姓字，焚香洗钵过浮生。
渡浙江::卢纶::前船后船未相及，五两头平北风急。飞沙卷地日色昏，一半征帆浪花湿。
酬李端公野寺病居见寄::卢纶::野寺钟昏山正阴，乱藤高竹水声深。田夫就饷还依草，野雉惊飞不过林。斋沫暂思同静室，清羸已觉助禅心。寂寞日长谁问疾，料君惟取古方寻。
送衣曲::王建::去秋送衣渡黄河，今秋送衣上陇坂。妇人不知道径处，但问新移军近远。半年著道经雨湿，开笼见风衣领急。旧来十月初点衣，与郎著向营中集。絮时厚厚绵纂纂，贵欲征人身上暖。愿身莫著裹尸归，愿妾不死长送衣。
斜路行::王建::世间娶容非娶妇，中庭牡丹胜松树。九衢大道人不行，走马奔车逐斜路。斜路行熟直路荒，东西岂是横太行。南楼弹弦北户舞，行人到此多回徨。头白如丝面如茧，亦学少年行不返。纵令自解思故乡，轮折蹄穿白日晚。谁将古曲换斜音，回取行人斜路心。
织锦曲::王建::大女身为织锦户，名在县家供进簿。长头起样呈作官，闻道官家中苦难。回花侧叶与人别，唯恐秋天丝线干。红缕葳蕤紫茸软，蝶飞参差花宛转。一梭声尽重一梭，玉腕不停罗袖卷。窗中夜久睡髻偏，横钗欲堕垂著肩。合衣卧时参没后，停灯起在鸡鸣前。一匹千金亦不卖，限日未成宫里怪。锦江水涸贡转多，宫中尽著单丝罗。莫言山积无尽日，百丈高楼一曲歌。
秋夜曲二首 一::王建::天清漏长霜泊泊，兰绿收荣桂膏涸。高楼云鬟弄婵娟，古瑟暗断秋风弦。玉关遥隔万里道，金刀不翦双泪泉。香囊火死香气少，向帷合眼何时晓。城乌作营啼野月，秦州少妇生离别。
秋夜曲二首 二::王建::秋灯向壁掩洞房，良人此夜直明光。天河悠悠漏水长，南楼北斗两相当。
题台州隐静寺::王建::隐静灵仙寺天凿，杯度飞来建岩壑。五峰直上插银河，一涧当空泻寥廓。崆峒黯淡碧琉璃，白云吞吐红莲阁。不知势压天几重，钟声常闻月中落。
赠王枢密::王建::三朝行坐镇相随，今上春宫见小时。脱下御衣先赐著，进来龙马每教骑。长承密旨归家少，独奏边机出殿迟。自是姓同亲向说，九重争得外人知。
早秋过龙武李将军书斋::王建::高树蝉声秋巷里，朱门冷静似闲居。重装墨画数茎竹，长著香薰一架书。语笑侍儿知礼数，吟哦野客任狂疏。就中爱读英雄传，欲立功勋恐不如。
江陵即事::王建::瘴云梅雨不成泥，十里津楼压大堤。蜀女下沙迎水客，巴童傍驿卖山鸡。寺多红药烧人眼，地足青苔染马蹄。夜半独眠愁在远，北看归路隔蛮溪。
题花子赠渭州陈判官::王建::腻如云母轻如粉，艳胜香黄薄胜蝉。点绿斜蒿新叶嫩，添红石竹晚花鲜。鸳鸯比翼人初帖，蛱蝶重飞样未传。况复萧郎有情思，可怜春日镜台前。
送从侄拟赴江陵少尹::王建::江陵少尹好闲官，亲故皆来劝自宽。无事日长贫不易，有才年少屈终难。沙头欲买红螺盏，渡口多呈白角盘。应向章华台下醉，莫冲云雨夜深寒。
华清宫感旧::王建::尘到朝元边使急，千官夜发六龙回。辇前月照罗衫泪，马上风吹蜡烛灰。公主妆楼金锁涩，贵妃汤殿玉莲开。有时云外闻天乐，知是先皇沐浴来。
九仙公主旧庄::王建::仙居五里外门西，石路亲回御马蹄。天使来栽宫里树，罗衣自买院前溪。野牛行傍浇花井，本主分将灌药畦。楼上凤皇飞去后，白云红叶属山鸡。
郭家溪亭::王建::高亭望见长安树，春草冈西旧院斜。光动绿烟遮岸行，粉开红艳塞溪花。野泉闻洗亲王马，古柳曾停贵主车。妆阁书楼倾侧尽，云山新卖与官家。
题金家竹溪::王建::少年因病离天仗，乞得归家自养身。买断竹溪无别主，散分泉水与新邻。山头鹿下长惊犬，池面鱼行不怕人。乡使到来常款语，还闻世上有功臣。
题应圣观::王建::精思堂上画三身，回作仙宫度美人。赐额御书金字贵，行香天乐羽衣新。空廊鸟啄花砖缝，小殿虫缘玉像尘。头白女冠犹说得，蔷薇不似已前春。
同于汝锡游降圣观::王建::秦时桃树满山坡，骑鹿先生降大罗。路尽溪头逢地少，门连内里见天多。荒泉坏简朱砂暗，古塔残经篆字讹。闻说开元斋醮日，晓移行漏帝亲过。
逍遥翁溪亭::王建::逍遥翁在此裴回，帝改溪名起石台。车马到春常借问，子孙因选暂归来。稀疏野竹人移折，零落蕉花雨打开。无主青山何所直，卖供官税不如灰。
寻李山人不遇::王建::山客长须少在时，溪中放鹤洞中碁。生金有气寻还远，仙药成窠见即移。莫为无家陪寺食，应缘将米寄人炊。从头石上留名去，独向南峰问老师。
题石瓮寺::王建::青崖白石夹城东，泉脉钟声内里通。地压龙蛇山色别，屋连宫殿匠名同。檐灯经夏纱笼黑，溪叶先秋腊树红。天子亲题诗总在，画扉长鏁碧龛中。
早登西禅寺阁::王建::上方台殿第三层，朝壁红窗日气凝。烟雾开时分远寺，山川晴处见崇陵。沙湾漾水图新粉，绿野荒阡晕色缯。莫说城南月灯阁，自诸楼看总难胜。
题江寺兼求药子::王建::隋朝旧寺楚江头，深谢师僧引客游。空赏野花无过夜，若看琪树即须秋。红珠落地求谁与，青角垂阶自不收。愿乞野人三两粒，归家将助小庭幽。
题诜法师院::王建::三年说戒龙宫里，巡礼还来向水行。多爱贫穷人远请，长修破落寺先成。秋天盆底新荷色，夜地房前小竹声。僧院不求诸处好，转经唯有一窗明。
酬于汝锡晓雪见寄::王建::欲明天色白漫漫，打叶穿帘雪未干。薄落堦前人踏尽，差池树里鸟衔残。旋销迎暖沾墙少，斜舞遮春到地难。劳动更裁新样绮，红灯一夜剪刀寒。
从军后寄山中友人::王建::爱仙无药住溪贫，脱却山衣事汉臣。夜半听鸡梳白发，天明走马入红尘。村童近去嫌腥食，野鹤高飞避俗人。劳动先生远相示，别来弓箭不离身。
寄汴州令狐相公::王建::三军江口拥双旌，虎帐长开自教兵。机鏁恶徒狂寇尽，恩驱老将壮心生。水门向晚茶商闹，桥市通宵酒客行。秋日梁王池阁好，新歌散入管弦声。
别李赞侍御::王建::同受艰难骠骑营，半年中听揭枪声。草头送酒驱村乐，贼里看花著探兵。讲易工夫寻已圣，说诗门户别来情。荐书自入无消息，卖尽寒衣却出城。
和蒋学士新授章服::王建::五色箱中绛服春，笏花成就白鱼新。看宣赐处惊回眼，著谢恩时便称身。瑞草唯承天上露，红鸾不受世间尘。翰林同贺文章出，惊动茫茫下界人。
岁晚自感::王建::人皆欲得长年少，无那排门白发催。一向破除愁不尽，百方回避老须来。草堂未办终须置，松树难成亦且栽。沥酒愿从今日后，更逢二十度花开。
昭应官舍::王建::痴顽终日羡人闲，却喜因官得近山。斜对寺楼分寂寂，远从溪路借潺潺。眇身多病唯亲药，空院无钱不要关。文案把来看未会，虽书一字甚惭颜。
寄旧山僧::王建::因依老宿发心初，半学修心半读书。雪后每常同席卧，花时未省两山居。猎人箭底求伤雁，钓户竿头乞活鱼。一向风尘取烦恼，不知衰病日难除。
武陵春日::王建::寻春何事却悲凉，春到他乡忆故乡。秦女洞桃欹涧碧，楚王堤柳舞烟黄。波涛入梦家山远，名利关身客路长。不似冥心叩尘寂，玉编金轴有仙方。
寄分司张郎中::王建::一别京华年岁久，卷中多见岭南诗。声名已压众人上，愁思未平双鬓知。江郡迁移犹远地，仙官荣庞是分司。青天白日当头上，会有求闲不得时。
上武元衡相公::王建::旌旗坐镇蜀江雄，帝命重开旧合崇。褒贬唐书天历上，捧持尧日庆云中。孤情迥出鸾皇远，健思潜搜海岳空。长得萧何为国相，自西流水尽朝宗。
上张弘靖相公::王建::传封三世尽河东，家占中条第一峰。旱岁天教作霖雨，明时帝用补山龙。草开旧路沙痕在，日照新池凤迹重。卑散自知霄汉隔，若为门下赐从容。
上裴度舍人::王建::小松双对凤池开，履迹衣香逼上台。天意皆从彩毫出，宸心尽向紫烟来。非时玉案呈宣旨，每日金堦谢赐回。仙侣何因记名姓，县丞头白走尘埃。
上杜元颖相公::王建::学士金銮殿后居，天中行坐侍龙舆。承恩不许离床谢，密诏常教倚案书。马上唤遮红觜鸭，船头看钓赤鳞鱼。闲曹散吏无相识，犹记荆州拜谒初。
赠卢汀谏议::王建::青蛾不得在床前，空室焚香独自眠。功证诗篇离景象，药成官位属神仙。闲过寺观长冲夜，立送封章直上天。近见兰台诸吏说，御诗新集未教传。
贺杨巨源博士拜虞部员外::王建::合归兰署已多时，上得金梯亦未迟。两省郎官开道路，九州山泽属曹司。诸生拜别收书卷，旧客看来读制词。残著几丸仙药在，分张还遣病夫知。
赠郭将军::王建::承恩新拜上将军，当直巡更近五云。天下表章经院过，宫中语笑隔墙闻。密封计策非时奏，别赐衣裳到处薰。向晚临堦看号簿，眼前风景任支分。
赠田将军::王建::初从学院别先生，便领偏师得战名。大小独当三百阵，纵横祗用五千兵。回残匹帛归天库，分好旌旗入禁营。自执金吾长上直，蓬莱宫里夜巡更。
赠胡泟将军::王建::书生难得是金吾，近日登科记总无。半夜进傩当玉殿，未明排仗到铜壶。朱牌面上分官契，黄纸头边押敕符。恐要蕃中新道路，指挥重画五城图。
留别田尚书::王建::拟报平生未杀身，难离门馆起居频。不看匣里钗头古，犹恋机中锦样新。一旦甘为漳岸老，全家却作杜陵人。朝天路在骊山下，专望红旗拜旧尘。
送唐大夫罢节归山::王建::年少平戎老学仙，表求骸骨乞生全。不堪腰下悬金印，已向云西寄玉田。旄节抱归官路上，公卿送到国门前。人间鸡犬同时去，遥听笙歌隔水烟。
送司空神童::王建::杏花坛上授书时，不废中庭趁蝶飞。暗写五经收部秩，初年七岁著衫衣。秋堂白发先生别，古巷青襟旧伴归。独向凤城持荐表，万人丛里有光辉。
送振武张尚书::王建::回天转地是将军，扶助春宫上五云。抚背恩虽同骨肉，拥旄名未敌功勋。尽收壮勇填兵数，不向蕃浑夺马群。闲即单于台下猎，威声直到海西闻。
送吴谏议上饶州::王建::鄱阳太守是真人，琴在床头箓在身。曾向先皇边谏事，还应上帝处称臣。养生自有年支药，税户应停月进银。净扫水堂无侍女，下街唯共鹤殷勤。
赠阎少保::王建::髭须虽白体轻健，九十三来却少年。问事爱知天宝里，识人皆是武皇前。玉装剑珮身长带，绢写方书子不传。侍女常时教合药，亦闻私地学求仙。
送魏州李相公::王建::百代功勋一日成，三年五度换双旌。闲来不对人论战，难处长先自请行。旗下可闻诛败将，阵头多是用降兵。当朝面受新恩去，算料妖星不敢生。
赠索暹将军::王建::浑身着箭瘢犹在，万槊千刀总过来。轮剑直冲生马队，抽旗旋踏死人堆。闻休鬬战心还痒，见说烟尘眼即开。泪滴先皇堦下土，南衙班里趁朝回。
赠王屋道士赴诏::王建::玉皇符诏下天坛，玳瑁头簪白角冠。鹤遣院中童子养，鹿凭山下老人看。法成不怕刀枪利，体实常欺石榻寒。能断世间腥血昧，长生只要一丸丹。
赠王处士::王建::松树当轩雪满地，青山掩障碧纱幮。鼠来案上常偷水，鹤在床前亦看碁。道士写将行气法，家童授与步虚词。世间有似君应少，便乞从今作我师。
洛中张籍新居::王建::最是城中闲静处，更回门向寺前开。云山且喜重重见，亲故应须得得来。借倩学生排药合，留连处士乞松栽。自君移到无多日，墙上人名满绿苔。
题裴处士碧虚溪居::王建::鸟声真似深山里，平地人间自不同。春圃紫芹长卓卓，暖泉青草一丛丛。松台前后花皆别，竹崦高低水尽通。细问来时从近远，溪名载入县图中。
送阿史那将军安西迎旧使灵榇::王建::汉家都护边头没，旧将麻衣万里迎。阴地背行山下火，风天错到碛西城。单于送葬还垂泪，部曲招魂亦道名。却入杜陵秋巷里，路人来去读铭旌。
赠崔礼驸马::王建::凤皇楼阁连宫树，天子崔郎自爱贫。金埒减添栽药地，玉鞭平与卖书人。家中弦管听常少，分外诗篇看即新。一月一回陪内宴，马蹄犹压踏香尘。
赠太清卢道士::王建::上清道士未升天，南岳中华作散仙。书卖八分通字学，丹烧九转定人年。修行近日形如鹤，导引多时骨似绵。想向诸山寻礼遍，却回还守老君前。
送宫人入道::王建::休梳丛鬓洗红妆，头戴芙蓉出未央。弟子抄将歌遍叠，宫人分散舞衣裳。问师初得经中字，入静犹烧内里香。发愿蓬莱见王母，却归人世施仙方。
上李吉甫相公::王建::圣朝齐贺说逢殷，霄汉无云日月真。金鼎调和天膳美，瑶池沐浴赐衣新。两河开地山川正，四海休兵造化仁。曾向山东为散吏，当今窦宪是贤臣。
上李益庶子::王建::紫烟楼阁碧纱亭，上界诗仙独自行。奇险驱回还寂寞，云山经用始鲜明。藕绡纹缕裁来滑，镜水波涛滤得清。昏思愿因秋露洗，幸容堦下礼先生。
题元郎中新宅::王建::近移松树初栽药，经帙书签一切新。铺设暖房迎道士，支分闲院著医人。买来高石虽然贵，入得朱门未免贫。惟有好诗名字出，倍教年少损心神。
初授太府丞言怀::王建::除书亦下属微班，唤作官曹便不闲。检案事多关市井，听人言志在云山。病童唤著唯行慢，老马鞭多转放顽。此去仙宫无一里，遥看松树众家攀。
赠李愬仆射::王建::唐州将士死生同，尽逐双旌旧镇空。独破淮西功业大，新除陇右世家雄。知时每笑论兵法，识势还轻立战功。次第各分茅土贵，殊勋并在一门中。
书赠旧浑二曹长::王建::二年同在华清下，入县门中最近邻。替饮觥筹知户小，助成书屋见家贫。夜碁临散停分客，朝浴先回各送人。僮仆使来传语熟，至今行酒校殷勤。
上崔相公::王建::枯桂衰兰一遍春，唯将道德定君臣。施行圣泽山川润，图画天文彩色新。开阁覆看祥瑞历，封名直进薜萝人。应怜老病无知己，自别溪中满鬓尘。
寄杨十二秘书::王建::初移古寺正南方，静是浮山远是庄。人定犹行背街鼓，月高还去打僧房。新诗欲写中朝满，旧卷常抄外国将。闲出天门醉骑马，可怜蓬阁秘书郎。
谢田赞善见寄::王建::五侯三任未相称，头白如丝作县丞。错判符曹群吏笑，乱书岩石一山憎。自知酒病衰肠怯，遥怕春残百鸟凌。年少力生犹不敌，况加憔悴闷腾腾。
晚秋病中::王建::万事风吹过耳轮，贫儿活计亦曾闻。偶逢新语书红叶，难得闲人话白云。霜下野花浑着地，寒来溪鸟不成群。病多体痛无心力，更被头边药气熏。
薛二十池亭::王建::每个树边消一日，遶池行匝又须行。异花多是非时有，好竹皆当要处生。斜竖小桥看岛势，远移山石作泉声。浮萍著岸风吹歇，水面无尘晚更清。
故梁国公主池亭::王建::平阳池馆枕秦川，门锁南山一朵烟。素柰花开西子面，绿榆枝散沈郎钱。装檐玳瑁随风落，傍岸䴔䴖逐暖眠。寂寞空余歌舞地，玉箫声绝凤归天。
题柱国寺::王建::皇帝施钱修此院，半居天上半人间。丹梯暗出三重阁，古像斜开一面山。松柏自穿空地少，川原不税小僧闲。行香天使长相续，早起离城日午还。
昭应官舍书事::王建::县在华清宫北面，晓看楼殿正相当。庆云出处依时报，御果呈来每度尝。腊月近汤泉不冻，夏天临渭屋多凉。两衙早被官拘束，登阁巡溪亦属忙。
昭应李郎中见贻佳作次韵奉酬::王建::窗户风凉四面开，陶公爱晚上高台。中庭不热青山入，野水初晴白鸟来。静思道心缘境熟，麤疏文字见诗回。诸生围遶新篇读，玉阙仙宫少此才。
闲说::王建::桃花百叶不成春，鹤寿千年也未神。秦陇州缘鹦鹉贵，王侯家为牡丹贫。歌头舞遍回回别，鬓样眉心日日新。鼓动六街骑马出，相逢总是学狂人。
自伤::王建::衰门海内几多人，满眼公卿总不亲。四授官资元七品，再经婚娶尚单身。图书亦为频移尽，兄弟还因数散贫。独自在家长似客，黄昏哭向野田春。
田侍中宴席::王建::香熏罗幕暖成烟，火照中庭烛满筵。整顿舞衣呈玉腕，动摇歌扇露金钿。青蛾侧座调双管，彩凤斜飞入五弦。虽是沂公门下客，争将肉眼看云天。
寒食日看花::王建::早入公门到夜归，不因寒食少闲时。颠狂遶树猿离鏁，跳踯缘冈马断羁。酒污衣裳从客笑，醉饶言语觅花知。老来自喜身无事，仰面西园得咏诗。
和少府崔卿微雪早朝::王建::蓬莱春雪晓犹残，点地成花遶百官。已傍祥鸾迷殿角，还穿瑞草入袍襕。无多白玉阶前湿，积渐青松叶上干。粉画南山棱郭出，初晴一半隔云看。
和胡将军寓直::王建::宫鸦栖定禁枪攒，楼殿深严月色寒。进状直穿金戟槊，探更先傍玉钩栏。漏传五点班初合，鼓动三声仗已端。遥见正南宣不坐，新栽松树唤人看。
长安早春::王建::霏霏漠漠遶皇州，销雪欺寒不自由。先向红妆添晓梦，争来白发送新愁。暖催衣上缝罗胜，晴报窗中点彩球。每度暗来还暗去，今年须遣蝶迟留。
早春病中::王建::日日春风阶下起，不吹光彩上寒株。师教绛服禳衰月，妻许青衣侍病夫。健羡人家多力子，祈求道士有神符。世间方法从谁问，卧处还看药草图。
上阳宫::王建::上阳花木不曾秋，洛水穿宫处处流。画阁红楼宫女笑，玉箫金管路人愁。幔城入涧橙花发，玉辇登山桂叶稠。曾读列仙王母传，九天未胜此中游。
李处士故居::王建::露浓烟重草萋萋，树映阑干柳拂堤。一院落花无客醉，半窗残月有莺啼。芳筵想像情难尽，故榭荒凉路欲迷。风景宛然人自改，却经门外马频嘶。
寄贾岛::王建::尽日吟诗坐忍饥，万人中觅似君稀。僮眠冷榻朝犹卧，驴放秋田夜不归。傍暖旋收红落叶，觉寒犹著旧生衣。曲江池畔时时到，为爱鸬鹚雨后飞。
村居即事::王建::休看小字大书名，向日持经眼却明。时过无心求富贵，身闲不梦见公卿。因寻寺里薰辛断，自别城中礼数生。斜月照房新睡觉，西峰半夜鹤来声。
维扬冬末寄幕中二从事::王建::江上数株桑枣树，自从离乱更荒凉。那堪旅馆经残腊，秪把空书寄故乡。典尽客衣三尺雪，炼精诗句一头霜。故人多在芙蓉幕，应笑孜孜道未光。
寄杜侍御::王建::何须服药觅升天，粉阁为郎即是仙。买宅但幽从索价，栽松取活不争钱。退朝寺里寻荒塔，经宿城南看野泉。道气清凝分晓爽，诗情冷瘦滴秋鲜。学通儒释三千卷，身拥旌旗二十年。春巷偶过同户饮，暖窗时与对床眠。破除心力缘书癖，伤瘦花枝为酒颠。今日总来归圣代，丈人先达幸相怜。
寄上韩愈侍郎::王建::重登大学领儒流，学浪词锋压九州。不以雄名疏野贱，唯将直气折王侯。咏伤松桂青山瘦，取尽珠玑碧海愁。叙述异篇经总别，鞭驱险句最先投。碑文合遣贞魂谢，史笔应令谄骨羞。清俸探将还酒债，黄金旋得起书楼。参来拟设官人礼，朝退多逢月阁游。见说云泉求住处，若无知荐一生休。
赠华州郑大夫::王建::此官出入凤池头，通化门前第一州。少华山云当驿起，小敷溪水入城流。空闲地内人初满，词讼牌前草渐稠。报状拆开知足雨，赦书宣过喜无囚。自来不说双旌贵，恐替长教百姓愁。公退晚凉无一事，步行携客上南楼。
寄贺田侍中东平功成::王建::使回高品满城传，亲见沂公在阵前。百里旗幡冲即断，两重衣甲射皆穿。探知点检兵应怯，算得新移栅未坚。营被数惊乘势破，将经频败遂生全。密招残寇防人觉，遥斩元凶恐自专。首让诸军无敢近，功归部曲不争先。开通州县斜连海，交割山河直到燕。战马散驱还逐草，肉牛齐散却耕田。府中独拜将军贵，门下兼分宰相权。唐史上头功第一，春风双节好朝天。
送裴相公上太原::王建::还携堂印向幷州，将相兼权是武侯。时难独当天下事，功成却进手中筹。再三陈乞罏烟里，前后封章玉案头。朱架早朝立剑戟，绿槐残雨看张油。遥知塞雁从今好，直得渔阳已北愁。边铺警巡旗尽换，山城候馆壁重修。千群白刃兵迎节，十对红妆妓打球。圣主分明交暂去，不须高起见京楼。
御猎::王建::青山直遶凤城头，浐水斜分入御沟。新教内人唯射鸭，长随天子苑东游。
长门烛::王建::秋夜床前蜡烛微，铜壶滴尽晓钟迟。残光欲灭还吹着，年少宫人未睡时。
过绮岫宫::王建::玉楼倾倒粉墙空，重叠青山遶故宫。武帝去来罗袖尽，野花黄蝶领春风。
朝天词十首寄上魏博田侍中 一::王建::山川初展国图宽，未识龙颜坐不安。风动白髯旌节下，过时天子御楼看。
朝天词十首寄上魏博田侍中 二::王建::相感君臣总泪流，恩深舞蹈不知休。初从战地来无物，唯奏新添十八州。
朝天词十首寄上魏博田侍中 三::王建::催修水殿宴沂公，与别诸候总不同。隔月太常先习乐，金书牌纛彩云中。
朝天词十首寄上魏博田侍中 四::王建::无人敢夺在先筹，天子门边送与球。遥索彩箱新样锦，内人舁出马前头。
朝天词十首寄上魏博田侍中 五::王建::御马牵来亲自试，珠球到处玉蹄知。殿头宣赐连催上，未解红缨不敢骑。
朝天词十首寄上魏博田侍中 六::王建::老作三公经献寿，临时犹自语差池。私从班里来长跪，捧上金杯便合仪。
朝天词十首寄上魏博田侍中 七::王建::四海无波乞放闲，三封手疏犯龙颜。他时若有边尘动，不待天书自出山。
朝天词十首寄上魏博田侍中 八::王建::胡马悠悠未尽归，玉关犹隔吐蕃旗。老臣一表求高卧，边事从今欲问谁。
朝天词十首寄上魏博田侍中 九::王建::威容难画改频频，眉目分毫恐不真。有诏别图书阁上，先教粉本定风神。
朝天词十首寄上魏博田侍中 十::王建::重赐弓刀内宴回，看人城外满楼台。君臣不作多时别，收尽边旗当日来。
霓裳词十首 一::王建::弟子部中留一色，听风听水作霓裳。散声未足重来授，直到床前见上皇。
霓裳词十首 二::王建::中管五弦初半曲，遥教合上隔帘听。一声声向天头落，效得仙人夜唱经。
霓裳词十首 三::王建::自直棃园得出稀，更番上曲不教归。一时跪拜霓裳彻，立地阶前赐紫衣。
霓裳词十首 四::王建::旋翻新谱声初足，除却棃园未教人。宣与书家分手写，中官走马赐功臣。
霓裳词十首 五::王建::伴教霓裳有贵妃，从初直到曲成时。日长耳里闻声熟，拍数分毫错总知。
霓裳词十首 七::王建::敕赐宫人澡浴回，遥看美女院门开。一山星月霓裳动，好字先从殿里来。
霓裳词十首 八::王建::传呼法部按霓裳，新得承恩别作行。应是贵妃楼上看，内人舁下彩罗箱。
霓裳词十首 九::王建::朝元阁上山风起，夜听霓裳玉露寒。宫女月中更替立，黄金梯滑并行难。
霓裳词十首 十::王建::知向华清年月满，山头山底种长生。去时留下霓裳曲，总是离宫别馆声。
宫前早春::王建::酒幔高楼一百家，宫前杨柳寺前花。内园分得温汤水，二月中旬已进瓜。
奉同曾郎中题石瓮寺得嵌韵::王建::寺门连内遶丹岩，下界云开数过帆。遥指上皇翻曲处，百官题字满西嵌。
旧宫人::王建::先帝旧宫宫女在，乱丝犹挂凤皇钗。霓裳法曲浑抛却，独自花间埽玉堦。
新授戒尼师::王建::新短方裙叠作棱，听钟洗钵绕青蝇。自知戒相分明后，先出坛场礼大僧。
太和公主和蕃::王建::塞黑云黄欲渡河，风沙眯眼雪相和。琵琶泪湿行声小，断得人肠不在多。
元太守同游七泉寺::王建::盘磴回廊古塔深，紫芝红药入云寻。晚吹箫管秋山里，引得猕猴出象林。
望定州寺::王建::回看佛阁青山半，三四年前到上头。省得老僧留不住，重寻更可有因由。
道中寄杜书记::王建::西南东北暮天斜，巴字江边楚树花。珍重荆州杜书记，闲时多在广师家。
听琴::王建::无事此身离白云，松风溪水不曾闻。至心听着仙翁引，今看青山围绕君。
赠陈评事::王建::识君虽向歌钟会，说事不离云水间。春夜酒醒长起坐，灯前一纸洞庭山。
寄画松僧::王建::天香寺里古松僧，不画枯松落石层。最爱临江两三树，水禽栖处解无藤。
花褐裘::王建::对织芭蕉雪毳新，长缝双袖窄裁身。到头须向边城著，消杀秋风称猎尘。
夜看美人宫棋::王建::宫棋布局不依经，黑白分明子数停。巡拾玉沙天汉晓，犹残织女两三星。
上田仆射::王建::一方新地隔河烟，曾接诸生听管弦。却忆去年寒食会，看花犹在水堂前。
江陵道中::王建::菱叶参差萍叶重，新蒲半折夜来风。江村水落平地出，溪畔渔船青草中。
冬至后招于秀才::王建::日近山红暖气新，一阳先入御沟春。闻闲立马重来此，沐浴明年称意身。
别曲::王建::毒蛇在肠疮满背，去年别家今别弟。马头对哭各东西，天边柳絮无根蒂。
长安别::王建::长安清明好时节，只宜相送不宜别。恶心床上铜片明，照见离人白头发。
宫人斜::王建::未央墙西青草路，宫人斜里红妆墓。一边载出一边来，更衣不减寻常数。
春词::王建::良人朝早半夜起，樱桃如珠露如水。下堂把火送郎回，移枕重眠晓窗里。
野池::王建::野池水满连秋堤，菱花结实蒲叶齐。川口雨晴风复止，蜻蜓上下鱼东西。
题崔秀才里居::王建::自知名出休呈卷，爱去人家远处居。时复打门无别事，铺头来索买残书。
酬柏侍御荅酒::王建::茱萸酒法大家同，好是盛来白椀中。这度自知颜色重，不消诗里弄溪翁。
别药栏::王建::芍药丁香手里栽，临行一日绕千回。外人应怪难辞别，总是山中自取来。
长门::王建::长门闭定不求生，烧却头花卸却筝。病卧玉窗秋雨下，遥闻别院唤人声。
题渭亭::王建::云开远水傍秋天，沙岸蒲帆隔野烟。一片蔡州青草色，日西铺在古台边。
过喜祥山馆::王建::夜过深山算驿程，三回黑地听泉声。自离军马身轻健，得向溪边尽足行。
送迁客::王建::万里潮州一逐臣，悠悠青草海边春。天涯莫道无回日，上岭还逢向北人。
废寺::王建::废寺乱来为县驿，荒松老柏不生烟。空廊屋漏画僧尽，梁上犹书天宝年。
题禅师房::王建::浮生不住叶随风，填海移山总是空。长向人间愁老病，谁来闲坐此房中。
看石楠花::王建::留得行人忘却归，雨中须是石楠枝。明朝独上铜台路，容见花开少许时。
长安县后亭看画::王建::水冻横桥雪满池，新排石笋绕巴篱。县门斜掩无人吏，看画双飞白鹭鸶。
华岳庙二首 一::王建::女巫遮客买神盘，争取琵琶庙里弹。闻有马蹄生拍树，路人来去向南看。
华岳庙二首 二::王建::自移西岳门长锁，一个行人一遍开。上庙参天今见在，夜头风起觉神来。
酬赵侍御::王建::年少同为邺下游，闲寻野寺醉登楼。别来衣马从胜旧，争向边尘满白头。
镊白::王建::总道老来无用处，何须白发在前生。如今不用偷年少，拔却三茎又五茎。
送山人二首 一::王建::嵩山古寺离来久。回见溪桥野叶黄，辛苦老师看守处。为悬秋药闭空房。
送山人二首 二::王建::山客狂来跨白驴，袖中遗却颍阳书。人间亦有妻儿在，抛向嵩阳古观居。
扬州寻张籍不见::王建::别后知君在楚城，扬州寺里觅君名。西江水阔吴山远，却打船头向北行。
宿长安县后斋::王建::新向金阶奏罢兵，长安县里绕池行。喜欢得伴山僧宿，看雪吟诗直到明。
夜看扬州市::王建::夜市千灯照碧云，高楼红袖客纷纷。如今不似时平日，犹自笙歌彻晓闻。
寄韦谏议::王建::百年看似暂时间，头白求官亦未闲。独有龙门韦谏议，三征不起恋青山。
寻补阙旧宅::王建::知得清名二十年，登山上坂乞新篇。除书近拜侍臣去，空院鸟啼风竹前。
初冬旅游::王建::远投人宿趁房迟，僮仆伤寒马亦饥。为客悠悠十月尽，庄头栽竹已过时。
江馆对雨::王建::鸟声愁雨似秋天，病客思家一向眠。草馆门临广州路，夜闻蛮语小江边。
雨过山村::王建::雨里鸡鸣一两家，竹溪村路板桥斜。妇姑相唤浴蚕去，闲看中庭栀子花。
山店::王建::登登石路何时尽，决决溪泉到处闻。风动叶声山犬吠，一家松火隔秋云。
雨中寄东溪韦处士::王建::雨中溪破无干地，浸著床头湿著书。一个月来山水隔，不知茅屋若为居。
乞竹::王建::乞取池西三两竿，房前栽著病时看。亦知自惜难判割，犹胜横根引出栏。
人家看花::王建::年少狂疏逐君马，去来憔悴到京华。恨无闲地栽仙药，长傍人家看好花。
未央风::王建::五更先起玉阶东，渐入千门万户中。总向高楼吹舞袖，秋风还不及春风。
归山庄::王建::长安寄食半年余，重向人边乞荐书。山路独归冲夜雪，落斜骑马避柴车。
寒食忆归::王建::京中曹局无多事，寒食贫儿要在家。遮莫杏园胜别处，亦须归看傍村花。
留别张广文::王建::谢恩新入凤皇城，乱定相逢合眼明。千万求方好将息，杏花寒食的同行。
送郑山人归山::王建::玉作车辕蒲作轮，当初不起颍阳人。一家总入嵩山去，天子何因得谏臣。
伤堕水乌::王建::一乌堕水百乌啼，相吊相号遶故堤。眼见行人车辗过，不妨同伴各东西。
看碁::王建::彼此抽先局势平，傍人道死的还生。两边对坐无言语，尽日时闻下子声。
设酒寄独孤少府::王建::自看和酿一依方，缘看松花色较黄。不分君家新酒熟，好诗收得被回将。
赠人二首 一::王建::金炉烟里要班头，欲得归山可自由。每度报朝愁入阁，在先教示小千牛。
赠人二首 二::王建::多在蓬莱少在家，越绯衫上有红霞。朝回不向诸余处，骑马城西检校花。
楼前::王建::天宝年前勤政楼，每年三日作千秋。飞龙老马曾教舞，闻着音声总举头。
寄刘蕡问疾::王建::年少病多应为酒，谁家将息过今春。赊来半夏重熏尽，投著山中旧主人。
听雨::王建::半夜思家睡里愁，雨声落落屋檐头。照泥星出依前黑，淹烂庭花不肯休。
新晴::王建::夏夜新晴星校少，雨收残水入天河。檐前熟着衣裳坐，风冷浑无扑火蛾。
哭孟东野二首 一::王建::吟损秋天月不明，兰无香气鹤无声。自从东野先生死，侧近云山得散行。
哭孟东野二首 二::王建::老松临死不生枝，东野先生早哭儿。但是洛阳城里客，家传一本杏殇诗。
寄蜀中薛涛校书::王建::万里桥边女校书，枇杷花里闭门居。扫眉才子于今少，管领春风总不如。
路中上田尚书::王建::去路何词见六亲，手中刀尺不如人。可怜池阁秋风夜，愁绿娇红一遍新。
于主簿厅看花::王建::小叶稠枝粉压摧，暖风吹动鹤翎开。若无别事为留滞，应便抛家宿看来。
江楼对雨寄杜书记::王建::竹烟花雨细相和，看着闲书睡更多。好是主人无事日，应持小酒按新歌。
观蛮妓::王建::欲说昭君敛翠蛾，清声委曲怨于歌。谁家年少春风里，抛与金钱唱好多。
送顾非熊秀才归丹阳::王建::江城柳色海门烟，欲到茅山始下船。知道君家当瀑布，菖蒲潭在草堂前。
老人歌::王建::白发老人垂泪行，上皇生日出京城。如今供奉多新意，错唱当时一半声。
和元郎中从八月十二至十五夜玩月五首 一::王建::半秋初入中旬夜，已向堦前守月明。从未圆时看却好，一分分见傍轮生。
和元郎中从八月十二至十五夜玩月五首 二::王建::乱云遮却台东月，不许教依次第看。莫为诗家先见镜，被他宠与作艰难。
和元郎中从八月十二至十五夜玩月五首 三::王建::今夜月明胜昨夜，新添桂树近东枝。立多地湿舁床坐，看过墙西寸寸迟。
和元郎中从八月十二至十五夜玩月五首 四::王建::月似圆来色渐凝，玉盆盛水欲侵棱。夜深尽放家人睡，直到天明不炷灯。
和元郎中从八月十二至十五夜玩月五首 五::王建::合望月时常望月，分明不得似今年。仰头五夜风中立，从未圆时直到圆。
对酒::王建::为病比来浑断绝，缘花不免却知闻。从来事事关身少，主领春风只在君。
晓望华清宫::王建::晓来楼阁更鲜明，日出阑干见鹿行。武帝自知身不死，看修玉殿号长生。
赠李愬仆射二首 一::王建::和雪翻营一夜行，神旗冻定马无声。遥看火号连营赤，知是先锋已上城。
赠李愬仆射二首 二::王建::旗幡四面下营稠，手诏频来老将忧。每日城南空挑战，不知生缚入唐州。
秋夜对雨寄石瓮寺二秀才::王建::夜山秋雨滴空廊，灯照堂前树叶光。对坐读书终卷后，自披衣被扫僧房。
华清宫前柳::王建::杨柳宫前忽地春，在先惊动探春人。晓来唯欠骊山雨，洗却枝头绿上尘。
别杨校书::王建::从军秣马十三年，白发营中听早蝉。故作老丞身不避，县名昭应管山泉。
和门下武相公春晓闻莺::王建::侵黑行飞一两声，春寒啭小未分明。若教更解诸余语，应向宫花不惜情。
田侍郎归镇 一::王建::去处长将决胜筹，回回身在阵前头。贼城破后先锋入，看着红妆不敢收。
田侍郎归镇 二::王建::熨帖朝衣抛战袍，夔龙班里侍中高。对时先奏牙间将，次第天恩与节旄。
田侍郎归镇 三::王建::踏着家乡马脚轻，暮山秋色眼前明。老人上酒齐头拜，得侍中来尽再生。
田侍郎归镇 四::王建::功成谁不拥藩方，富贵还须是本乡。万里双旌汾水上，玉鞭遥指白云庄。
田侍郎归镇 五::王建::鼓吹旛旗道两边，行男走女喜骈阗。旧交省得当时别，指点如今却少年。
田侍郎归镇 六::王建::广场破阵乐初休，彩纛高于百尺楼。老将气雄争起舞，管弦回作大缠头。
田侍郎归镇 七::王建::笳声万里动燕山，草白天清塞马闲。触处不如别处乐，可怜秋月照江关。
田侍郎归镇 八::王建::将士请衣忘却贫，绿窗红烛酒楼新。家家尽踏还乡曲，明月街中不绝人。
寄广文张博士::王建::春明门外作卑官，病友经年不得看。莫道长安近于日，升天却易到城难。
早春书情::王建::渐老风光不着人，花溪柳陌早逢春。近来行到门前少，趁暖闲眠似病人。
眼病寄同官::王建::天寒眼痛少心情，隔雾看人夜里行。年少往来常不住，墙西冻地马蹄声。
九日登丛台::王建::平原池阁在谁家，双塔丛台野菊花。零落故宫无入路，西来涧水绕城斜。
题酸枣县蔡中郎碑::王建::苍苔满字土埋龟，风雨销磨绝妙词。不向图经中旧见，无人知是蔡邕碑。
江陵使至汝州::王建::回看巴路在云间，寒食离家麦熟还。日暮数峰青似染，商人说是汝州山。
十五夜望月寄杜郎中::王建::中庭地白树栖鸦，冷露无声湿桂花。今夜月明人尽望，不知秋思在谁家。
寄同州田长史::王建::除听好语耳常聋，不见诗人眼底空。莫怪出城为长史，总缘山在白云中。
外按::王建::夹城门向野田开，白鹿非时出洞来。日暮秦陵尘土起，从东外按使初回。
宫词一百首 一::王建::蓬莱正殿压金鳌，红日初生碧海涛。闲着五门遥北望，柘黄新帕御床高。
宫词一百首 二::王建::殿前传点各依班，召对西来八诏蛮。上得青花龙尾道，侧身偷觑正南山。
宫词一百首 三::王建::龙烟日暖紫曈曈，宣政门当玉殿风。五刻阁前卿相出，下帘声在半天中。
宫词一百首 四::王建::白玉窗前起草臣，樱桃初赤赐尝新。殿头传语金阶远，只进词来谢圣人。
宫词一百首 五::王建::内人对御叠花笺，绣坐移来玉案边。红蜡烛前呈草本，平明舁出阁门宣。
宫词一百首 六::王建::千牛仗下放朝初，玉案傍边立起居。每日进来金凤纸，殿头无事不多书。
宫词一百首 七::王建::延英引对碧衣郎，江砚宣毫各别床。天子下帘亲考试，宫人手里过茶汤。
宫词一百首 八::王建::未明开着九重关，金画黄龙五色幡。直到银台排仗合，圣人三殿对西番。
宫词一百首 九::王建::少年天子重边功，亲到凌烟画阁中。教觅勋臣写图本，长将殿里作屏风。
宫词一百首 十::王建::丹凤楼门把火开，五云金辂下天来。堦前走马人宣慰，天子南郊一宿回。
宫词一百首 十一::王建::楼前立仗看宣赦，万岁声长拜舞齐。日照彩盘高百尺，飞仙争上取金鸡。
宫词一百首 十二::王建::集贤殿里图书满，点勘头边御印同。真迹进来依数字，别收锁在玉函中。
宫词一百首 十三::王建::秘殿清斋刻漏长，紫微宫女夜焚香。拜陵日近公卿发，卤簿分头入太常。
宫词一百首 十四::王建::新调白马怕鞭声，供奉骑来遶殿行。为报诸王侵早入，隔门催进打球名。
宫词一百首 十五::王建::对御难争第一筹，殿前不打背身球。内人唱好龟兹急，天子鞘回过玉楼。
宫词一百首 十六::王建::新衫一样殿头黄，银带排方獭尾长。总把玉鞭骑御马，绿鬃红额麝香香。
宫词一百首 十七::王建::罗衫叶叶绣重重，金凤银鹅各一丛。每遍舞时分两向，太平万岁字当中。
宫词一百首 十八::王建::鱼藻宫中锁翠娥，先皇行处不曾过。如今池底休铺锦，菱角鸡头积渐多。
宫词一百首 十九::王建::殿前明日中和节，连夜琼林散舞衣。传报所司分蜡烛，监开金锁放人归。
宫词一百首 二十::王建::五更三点索金车，尽放宫人出看花。仗下一时催立马，殿头先报内园家。
宫词一百首 二十一::王建::城东北面望云楼，半下珠帘半上钩。骑马行人长远过，恐防天子在楼头。
宫词一百首 二十二::王建::射生宫女宿红妆，把得新弓各自张。临上马时齐赐酒，男儿跪拜谢君王。
宫词一百首 二十三::王建::新秋白兔大于拳，红耳霜毛趁草眠。天子不教人射杀，玉鞭遮到马蹄前。
宫词一百首 二十四::王建::内鹰笼脱解红绦，鬬胜争飞出手高。直上碧云还却下，一双金爪掬花毛。
宫词一百首 二十五::王建::竞渡船头掉采旗，两边溅水湿罗衣。池东争向池西岸，先到先书上字归。
宫词一百首 二十六::王建::灯前飞入玉堦虫，未卧常闻半夜钟。看着中元斋日到，自盘金线绣真容。
宫词一百首 二十七::王建::红灯睡里唤春云，云上三更直宿分。金砌雨来行步滑，两人抬起隐花裙。
宫词一百首 二十八::王建::一时起立吹箫管，得宠人来满殿迎。整顿衣裳皆著却，舞头当拍第三声。
宫词一百首 二十九::王建::琵琶先抹六幺头，小管丁宁侧调愁。半夜美人双唱起，一声声出凤皇楼。
宫词一百首 三十::王建::春池日暖少风波，花里牵船水上歌。遥索剑南新样锦，东宫先钓得鱼多。
宫词一百首 三十一::王建::十三初学擘箜篌，弟子名中被点留。昨日教坊新进入，并房宫女与梳头。
宫词一百首 三十二::王建::红蛮杆拨贴胸前，移坐当头近御筵。用力独弹金殿响，凤皇飞下四条弦。
宫词一百首 三十三::王建::春风吹雨洒旗竿，得出深宫不怕寒。夸道自家能走马，团中横过觅人看。
宫词一百首 三十四::王建::粟金腰带象牙锥，散插红翎玉突枝。旋猎一边还引马，归来鸡兔遶鞍垂。
宫词一百首 三十五::王建::云駮花骢各试行，一般毛色一般缨。殿前来往重骑过，欲得君王别赐名。
宫词一百首 三十六::王建::每夜停灯熨御衣，银熏笼底火霏霏。遥听帐里君王觉，上直钟声始得归。
宫词一百首 三十七::王建::因吃樱桃病放归，三年著破旧罗衣。内中人识从来去，结得金花上贵妃。
宫词一百首 三十八::王建::欲迎天子看花去，下得金堦却悔行。恐见失恩人旧院，回来忆著五弦声。
宫词一百首 四十::王建::自夸歌舞胜诸人，恨未承恩出内频。连夜宫中修别院，地衣帘额一时新。
宫词一百首 四十一::王建::闷来无处可思量，旋下金堦旋忆床。收得山丹红蘂粉，镜前洗却麝香黄。
宫词一百首 四十二::王建::蜂须蝉翅薄松松，浮动搔头似有风。一度出时抛一遍，金条零落满函中。
宫词一百首 四十三::王建::合暗报来门锁了，夜深应别唤笙歌。房房下着珠帘睡，月过金堦白露多。
宫词一百首 四十四::王建::御厨不食索时新，每见花开即苦春。白日卧多娇似病，隔帘教唤女医人。
宫词一百首 四十五::王建::丛丛洗手遶金盆，旋拭红巾入殿门。众里遥抛新摘子，在前收得便承恩。
宫词一百首 四十六::王建::御池水色春来好，处处分流白玉渠。密奏君王知入月，唤人相伴洗裙裾。
宫词一百首 四十七::王建::移来女乐部头边，新赐花檀木五弦。缏得红罗手帕子，中心细画一双蝉。
宫词一百首 四十八::王建::新晴草色绿温暾，山雪初消渐出浑。今日踏青归校晚，传声留着望春门。
宫词一百首 四十九::王建::两楼相换珠帘额，中尉明朝设内家。一样金盘五千面，红酥点出牡丹花。
宫词一百首 五十::王建::尽送春来出内家，记巡传把一枝花。散时各自烧红烛，相逐行归不上车。
宫词一百首 五十一::王建::家常爱着旧衣裳，空插红梳不出妆。忽地下堦裙带解，非时应得见君王。
宫词一百首 五十三::王建::行中第一争先舞，博士傍边亦被欺。忽觉管弦偷破拍，急翻罗袖不教知。
宫词一百首 五十四::王建::私缝黄帔舍钗梳，欲得金仙观里居。近被君王知识字，收来案上检文书。
宫词一百首 五十五::王建::月冷江清近猎时，玉阶金瓦雪澌澌。浴堂门外抄名入，公主家人谢面脂。
宫词一百首 五十六::王建::未承恩泽一家愁，乍到宫中忆外头。求守管弦声款逐，侧商调里唱伊州。
宫词一百首 五十七::王建::东风泼火雨新休，舁尽春泥扫雪沟。走马犊车当御路，汉阳宫主进鸡球。
宫词一百首 五十八::王建::风帘水阁压芙蓉，四面钩栏在水中。避热不归金殿宿，秋河织女夜妆红。
宫词一百首 五十九::王建::圣人生日明朝是，私地教人属内监。自写金花红榜子，前头先进凤皇衫。
宫词一百首 六十::王建::避暑昭阳不掷卢，井边含水喷鸦雏。内中数日无呼唤，拓得滕王蛱蝶图。
宫词一百首 六十一::王建::内宴初秋入二更，殿前灯火一天明。中宫传旨音声散，诸院门开触处行。
宫词一百首 六十二::王建::玉蝉金雀三层插，翠髻高丛绿鬓虚。舞处春风吹落地，归来别赐一头梳。
宫词一百首 六十三::王建::树叶初成鸟护窠，石榴花里笑声多。众中遗却金钗子，拾得从他要赎么。
宫词一百首 六十四::王建::小殿初成粉未干，贵妃姊妹自来看。为逢好日先移入，续向街西索牡丹。
宫词一百首 六十五::王建::内人相续报花开，准拟君王便看来。逢着五弦琴绣袋，宜春院里按歌回。
宫词一百首 六十六::王建::巡吹慢遍不相和，暗数看谁曲校多。明日棃花园里见，先须逐得内家歌。
宫词一百首 六十八::王建::未明东上阁门开，排仗声从后殿来。阿监两边相对立，遥闻索马一时回。
宫词一百首 六十九::王建::宫人早起笑相呼，不识堦前扫地夫。乞与金钱争借问，外头还似此间无。
宫词一百首 七十::王建::小随阿姊学吹笙，见好君王赐与名。夜拂玉床朝把镜，黄金殿外不教行。
宫词一百首 七十一::王建::日高殿里有香烟，万岁声长动九天。妃子院中初降诞，内人争乞洗儿钱。
宫词一百首 七十二::王建::宫花不共外花同，正月长生一半红。供御樱桃看守别，直无鸦鹊到园中。
宫词一百首 七十三::王建::殿前铺设两边楼，寒食宫人步打球。一半走来争跪拜，上棚先谢得头筹。
宫词一百首 七十五::王建::御前新赐紫罗襦，步步金堦上软舆。宫局总来为喜乐，院中新拜内尚书。
宫词一百首 七十六::王建::鹦鹉谁教转舌关，内人手里养来奸。语多更觉承恩泽，数对君王忆陇山。
宫词一百首 七十七::王建::分朋闲坐赌樱桃，收却投壶玉腕劳。各把沈香双陆子，局中鬬累阿谁高。
宫词一百首 七十八::王建::禁寺红楼内里通，笙歌引驾夹城东。裹头宫监堂前立，手把牙鞘竹弹弓。
宫词一百首 七十九::王建::春风院院落花堆，金锁生衣掣不开。更筑歌台起妆殿，明朝先进画图来。
宫词一百首 八十::王建::舞来汗湿罗衣彻，楼上人扶下玉梯。归到院中重洗面，金花盆里泼银泥。
宫词一百首 八十一::王建::宿妆残粉未明天，总立昭阳花树边。寒食内人长白打，库中先散与金钱。
宫词一百首 八十二::王建::众中偏得君王笑，偷把金箱笔砚开。书破红蛮隔子上，旋推当直美人来。
宫词一百首 八十三::王建::教遍宫娥唱遍词，暗中头白没人知。楼中日日歌声好，不问从初学阿谁。
宫词一百首 八十四::王建::青楼小妇砑裙长，总被抄名入教坊。春设殿前多队舞，朋头各自请衣裳。
宫词一百首 八十五::王建::水中芹叶土中花，拾得还将避众家。总待别人般数尽，袖中拈出郁金芽。
宫词一百首 八十六::王建::玉箫改调筝移柱，催换红罗绣舞筵。未戴柘枝花帽子，两行宫监在帘前。
宫词一百首 八十七::王建::窗窗户户院相当，总有珠帘玳瑁床。虽道君王不来宿，帐中长是炷牙香。
宫词一百首 八十八::王建::雨入珠帘满殿凉，避风新出玉盆汤。内人恐要秋衣着，不住熏笼换好香。
宫词一百首 八十九::王建::金吾除夜进傩名，画袴朱衣四队行。院院烧灯如白日，沈香火底坐吹笙。
宫词一百首 九十::王建::树头树底觅残红，一片西飞一片东。自是桃花贪结子，错教人恨五更风。
宫词一百首 九十一::王建::金殿当头紫合重，仙人掌上玉芙蓉。太平天子朝迎日，五色云车驾六龙。
宫词一百首 九十二::王建::鸳鸯瓦上瞥然声，昼寝宫娥梦里惊。元是我王金弹子，海棠花下打流莺。
宫词一百首 九十三::王建::忽地金舆向月陂，内人接着便相随。却回龙武军前过，当处教开卧鸭池。
宫词一百首 九十五::王建::春来睡困不梳头，懒逐君王苑北游。暂向玉花阶上坐，簸钱赢得两三筹。
宫词一百首 九十六::王建::步行送入长门里，不许来辞旧院花。只恐他时身到此，乞恩求赦放还家。
宫词一百首 九十七::王建::缣罗不着索轻容，对面教人染退红。衫子成来一遍出，明朝半片在园中。
宫词一百首 九十八::王建::弹棋玉指两叁差，背局临虚鬬著危。先打角头红子落，上三金字半边垂。
宫词一百首 九十九::王建::后宫宫女无多少，尽向园中笑一团。舞蝶落花相觅著，春风共语亦应难。
宫词一百首 一百::王建::宛转黄金白柄长，青荷叶子画鸳鸯。把来不是呈新样，欲进微风到御床。
宫词一百首 一百一::王建::供御香方加减频，水沈山麝每回新。内中不许相传出，已被医家写与人。
宫词一百首 一百二::王建::药童食后送云浆，高殿无风扇少凉。每到日中重掠鬓，衩衣骑马绕宫廊。
秋夜听严绅巴童唱竹枝歌::刘商::巴人远从荆山客，回首荆山楚云隔。思归夜唱竹枝歌，庭槐叶落秋风多。曲中历历叙乡土，乡思绵绵楚词古。身骑吴牛不畏虎，手提蓑笠欺风雨。猿啼日暮江岸边，绿芜连山水连天。来时十三今十五，一成新衣已再补。鸿雁南飞报邻伍，在家欢乐辞家苦。天晴露白钟漏迟，泪痕满面看竹枝。曲终寒竹风袅袅，西方落日东方晓。
随阳雁歌送兄南游::刘商::塞鸿声声飞不住，终日南征向何处。大漠穷阴多沍寒，分飞不得长怀安。春去秋来年岁疾，湖南蓟北关山难。寒飞万里胡天雪，夜度千门汉家月。去住应多两地情，东西动作经年别。南州风土复何如，春雁归时早寄书。
赋得射雉歌送杨协律表弟赴婚期::刘商::昔日才高容貌古，相敬如宾不相睹。手奉蘋蘩喜盛门，心知礼义感君恩。三星照户春空尽，一树桃花竟不言。结束车舆强游往，和风霁日东皋上。鸾凤参差陌上行，麦苗萦陇雉初鸣。修容尽饰将何益，极虑呈材欲导情。六艺从师得机要，百发穿杨含绝妙。白羽风驰碎锦毛，青娥怨处嫣然笑。杨生词赋比潘郎，不似前贤貌不扬。听调琴弄能和室，更解弯弧足自防。秋深为尔持圆扇，莫忘鲁连飞一箭。
泛舒城南溪赋得沙鹤歌奉饯张侍御赴河南元博士赴扬州拜觐仆射::刘商::终日闾阎逐群鸡，喜逢野鹤临清溪。绿苔春水水中影，夜月平沙沙上栖。惊谓汀洲白蘋发，又疑曲渚前年雪。紫顶昂藏肯狎人，一声嘹亮冲天阙。素质翩翩带落晖，湖南渭阳相背飞。东西分散别离促，宇宙苍茫相见稀。皇华地仙如鹤驭，乘驾飘飘留不住。延望乘虚入紫霞，陌头回首空烟树。会使抟风羽翮轻，九霄云路随先鸣。
姑苏怀古送秀才下第归江南::刘商::姑苏台枕吴江水，层级鳞差向天倚。秋高露白万林空，低望吴田三百里。当时雄盛如何比，千仞无根立平地。台前夹月吹玉鸾，台上迎凉撼金翠。银河倒泻君王醉，滟酒峩冠眄西子。宫娃酣态舞娉婷，香飙四飒青城坠。伍员结舌长嘘嚱，忠谏无因到君耳。城乌啼尽海霞销，深掩金屏日高睡。王道潜隳伍员死，可叹斗间瞻王气。会稽句践拥长矛，万马鸣蹄扫空垒。瓦解冰销真可耻，凝艳妖芳安足恃。可怜荒堞晚冥蒙，麋鹿呦呦达遗址。君怀逸气还东吴，吟狂日日游姑苏。兴来下笔到奇景，瑶盘迸洒蛟人珠。大鹏矫翼翻云衢，嵩峰霁后凌天孤。海潮秋打罗刹石，月魄夜当彭蠡湖。有时凝思家虚无，霓幢仿佛游仙都。琳琅暗戛玉华殿，天香静袅金芙蕖。君声日下闻来久，清赡何人敢敌手。我逃名迹遁西林，不得灞陵倾别酒。莫便五湖为隐沦，年年三十升仙人。
金井歌::刘商::文明化洽天地清，和气氤氲孕至灵。瑞雪不散抱层岭，阳谷霞光射山顶。薙草披沙石窦开，生金曜日明金井。虞衡相贺为祯祥，畏人采攫持殳戕。羊驰马走尘满道，郡邸封章开建章。君王俭德先简易，赡国肥家在仁义。山泽藏金与万人，宣言郡邑无专利。闾阎少长竞奔凑，黄金满袖家富有。驩心蹈舞歌皇风，愿载讴歌青史中。
柳条歌送客::刘商::露井夭桃春未到，迟日犹寒柳开早。高枝低枝飞鹂黄，千条万条覆宫墙。几回离别折欲尽，一夜东风吹又长。毵毵拂人行不进，依依送君无远近。青春去住随柳条，却寄来人以为信。
胡笳十八拍 第二拍::刘商::马上将余向绝域，厌生求死死不得。戎羯腥膻岂是人，豺狼喜怒难姑息。行尽天山足霜霰，风土萧条近胡国。万里重阴鸟不飞，寒沙莽莽无南北。
胡笳十八拍 第三拍::刘商::如羇囚兮在缧绁，忧虑万端无处说。使余刀兮剪余发，食余肉兮饮余血。诚知杀身愿如此，以余为妻不如死。早被蛾眉累此身，空悲弱质柔如水。
胡笳十八拍 第四拍::刘商::山川路长谁记得，何处天涯是乡国。自从惊怖少精神，不觉风霜损颜色。夜中归梦来又去，朦胧岂解传消息。漫漫胡天叫不闻，明明汉月应相识。
胡笳十八拍 第五拍::刘商::水头宿兮草头坐，风吹汉地衣裳破。羊脂沐发长不梳，羔子皮裘领仍左。狐襟貉袖腥复膻，昼披行兮夜披卧。毡帐时移无定居，日月长兮不可过。
胡笳十八拍 第六拍::刘商::怪得春光不来久，胡中风土无花柳。天翻地覆谁得知，如今正南看北斗。姓名音信两不通，终日经年常闭口。是非取与在指㧑，言语传情不如手。
胡笳十八拍 第七拍::刘商::男儿妇人带弓箭，塞马蕃羊卧霜霰。寸步东西岂自由，偷生乞死非情愿。龟兹觱篥愁中听，碎叶琵琶夜深怨。竟夕无云月上天，故乡应得重相见。
胡笳十八拍 第八拍::刘商::忆昔私家恣娇小，远取珍禽学驯扰。如今沦弃念故乡，悔不当初放林表。朔风萧萧寒日暮，星河寥落胡天晓。旦夕思归不得归，愁心想似笼中鸟。
胡笳十八拍 第九拍::刘商::当日苏武单于问，道是宾鸿解传信。学他刺血写得书，书上千重万重恨。髯胡少年能走马，弯弓射飞无远近。遂令边雁转怕人，绝域何由达方寸。
胡笳十八拍 第十拍::刘商::恨凌辱兮恶腥膻，憎胡地兮怨胡天。生得胡儿欲弃捐，及生母子情宛然。貌殊语异憎还爱，心中不觉常相牵。朝朝暮暮在眼前，腹生手养宁不怜。
胡笳十八拍 第十一拍::刘商::日来月往相催迁，迢迢星岁欲周天。无冬无夏卧霜霰，水冻草枯为一年。汉家甲子有正朔，绝域三光空自悬。几回鸿雁来又去，肠断蟾蜍亏复圆。
胡笳十八拍 第十二拍::刘商::破瓶落井空永沈，故乡望断无归心。宁知远使问姓名，汉语泠泠传好音。梦魂几度到乡国，觉后翻成哀怨深。如今果是梦中事，喜过悲来情不任。
胡笳十八拍 第十三拍::刘商::童稚牵衣双在侧，将来不可留又忆。还乡惜别两难分，宁弃胡儿归旧国。山川万里复边戍，背面无由得消息。泪痕满面对残阳，终日依依向南北。
胡笳十八拍 第十四拍::刘商::莫以胡儿可羞耻，恩情亦各言其子。手中十指有长短，截之痛惜皆相似。还乡岂不见亲族，念此飘零隔生死。南风万里吹我心，心亦随风度辽水。
胡笳十八拍 第十五拍::刘商::叹息襟怀无定分，当时怨来归又恨。不知愁怨情若何，似有锋铓扰方寸。悲欢并行情未快，心意相尤自相问。不缘生得天属亲，岂向仇雠结恩信。
胡笳十八拍 第十六拍::刘商::去时只觉天苍苍，归日始知胡地长。重阴白日落何处，秋雁所向应南方。平沙四顾自迷惑，远近悠悠随雁行。征途未尽马蹄尽，不见行人边草黄。
胡笳十八拍 第十七拍::刘商::行尽胡天千万里，唯见黄沙白云起。马饥跑雪衔草根，人渴敲冰饮流水。燕山髣髴辨烽戍，鼙鼓如闻汉家垒。努力前程是帝乡，生前免向胡中死。
胡笳十八拍 第十八拍::刘商::归来故乡见亲族，田园半芜春草绿。明烛重燃煨烬灰，寒泉更洗沈泥玉。载持巾栉礼仪好，一弄丝桐生死足。出入关山十二年，哀情尽在胡笳曲。
重阳日寄上饶李明府::刘商::重阳秋雁未衔芦，始觉他乡节候殊。旅馆但知闻蟋蟀，邮童不解献茱萸。陶潜何处登高醉，倦客停桡一事无。来岁公田多种黍，莫教黄菊笑杨朱。
同诸子哭张元易::刘商::盛德高名总是空，神明福善大朦胧。游魂永永无归日，流水年年自向东。素帷旅榇乡关远，丹旐孤灯客舍中。伯道共悲无后嗣，孀妻老母断根蓬。
送刘寰北归::刘商::南巢登望县城孤，半是青山半是湖。知尔素多山水兴，此回归去更来无。
送王闬归苏州::刘商::深山穷谷没人来，邂逅相逢眼渐开。云鹤洞宫君未到，夕阳帆影几时回。
送人往虔州::刘商::莫叹乘轺道路赊，高楼日日望还家。人到南康皆下泪，唯君笑向此中花。
送僧往湖南::刘商::闲出东林日影斜，稻苗深浅映袈裟。船到南湖风浪静，可怜秋水照莲花。
送元使君自楚移越::刘商::露冕行春向若耶，野人怀惠欲移家。东风二月淮阴郡，唯见棠棃一树花。
移居深山谢别亲故::刘商::不食黄精不采薇，葛苗为带草为衣。孤云更入深山去，人绝音书雁自飞。
送王永二首 一::刘商::君去春山谁共游，鸟啼花落水空流。如今送别临溪水，他日相思来水头。
送王永二首 二::刘商::绵衣似热袷衣寒，时景虽和春已阑。诚知暂别那惆怅，明日藤花独自看。
送别::刘商::灞岸青门有弊庐，昨来闻道半丘墟。陌头空送长安使，旧里无人可寄书。
送王贞::刘商::清阳玉润复多才，邂逅佳期过早梅。槿花亦可浮杯上，莫待东篱黄菊开。
送薛六暂游扬州::刘商::志在乘轩鸣玉珂，心期未快隐青萝。广陵行路风尘合，城郭新秋砧杵多。
送杨行元赴举::刘商::晚渡邗沟惜别离，渐看烽火马行迟。千钧何处穿杨叶，二月长安折桂枝。
行营送人::刘商::鞞鼓喧喧对古城，独寻归鸟马蹄轻。回来看觅莺飞处，即是将军细柳营。
滑州送人先归::刘商::河水冰消雁北飞，寒衣未足又春衣。自怜漂荡经年客，送别千回独未归。
送濬上人::刘商::木落前山霜露多，手持寒锡远头陀。眼看庭树梅花发，不见诗人独咏歌。
高邮送弟遇北游::刘商::门临楚国舟船路，易见行人易别离。今日送君心最恨，孤帆水下又风吹。
送豆卢郎赴海陵::刘商::烟波极目已霑襟，路出东塘水更深。看取海头秋草色，一如江上别离心。
送女子::刘商::青娥宛宛聚为裳，乌鹊桥成别恨长。惆怅梧桐非旧影，不悲鸿雁暂随阳。
酬道芬寄昼松::刘商::闻道铅华学沈宁，寒枝淅沥叶青青。一株将比囊中树，若个年多有茯苓。
山翁持酒相访以画松酬之::刘商::白社风霜惊暮年，铜瓶桑落慰秋天。怜君意厚留新画，不着松枝当酒钱。
题潘师房::刘商::渡水傍山寻石壁，白云飞处洞门开。仙人来往行无迹，石径春风长绿苔。
谢自然却还旧居::刘商::仙侣招邀自有期，九天升降五云随。不知辞罢虚皇日，更向人间住几时。
寄李俌::刘商::挂却衣冠披薜荔，世人应是笑狂愚。年来渐觉髭须黑，欲寄松花君用无。
赠头陀师::刘商::少壮从戎马上飞，雪山童子未缁衣。秋山年长头陀处，说我军前射虎归。
赠严四草屦::刘商::轻微菅蒯将何用，容足偷安事颇同。日入信陵宾馆静，赠君闲步月明中。
题刘偃庄::刘商::何事退耕沧海畔，闲看富贵白云飞。门前种稻三回熟，县里官人四考归。
题黄陂夫人祠::刘商::苍山云雨逐明神，唯有香名万岁春。东风三月黄陂水，只见桃花不见人。
题道济上人房::刘商::何处营求出世间，心中无事即身闲。门外水流风叶落，唯将定性对前山。
棃树阴::刘商::福庭人静少攀援，雨露偏滋影易繁。磊落紫香香亚树，清阴满地昼当轩。
秋蝉声::刘商::萧条旅舍客心惊，断续僧房静又清。借问蝉声何所为，人家古寺两般声。
归山留别子侄二首 一::刘商::车马驱驰人在世，东西南北鹤随云。莫言贫病无留别，百代簪缨将付君。
归山留别子侄二首 二::刘商::不逐浮云不羡鱼，杏花茅屋向阳居。鹤鸣华表应传语，雁度霜天懒寄书。
白沙宿窦常宅观妓::刘商::杨子澄江映晚霞，柳条垂岸一千家。主人留客江边宿，十月繁霜见杏花。
上巳日两县寮友会集时主邮不遂驰赴辄题以寄方寸::刘商::踏青看竹共佳期，春水晴山祓禊词。独坐邮亭心欲醉，樱桃落尽暮愁时。
怀张璪::刘商::苔石苍苍临涧水，阴风袅袅动松枝。世间唯有张通会，流向衡阳那得知。
与于中丞::刘商::万顷荒临不敢看，买山容足拟求安。田园失计全芜没，何处春风种蕙兰。
袁十五远访山门::刘商::僻居谋道不谋身，避病桃源不避秦。远入青山何所见，寒花满径白头人。
行营病中::刘商::心许征南破虏归，可言羸病卧戎衣。迟迟不见怜弓箭，惆怅秋鸿敢近飞。
合谿水涨寄敬山人::刘商::共爱碧谿临水住，相思来往践莓苔。而今却欲嫌谿水，雨涨春流隔往来。
不羡花::刘商::惆怅朝阳午又斜，剩栽桃李学仙家。花开花落人如旧，谁道容颜不及花。
醉后::刘商::春草秋风老此身，一瓢长醉任家贫。醒来还爱浮萍草，漂寄官河不属人。
题水洞二首 一::刘商::桃花流出武陵洞，梦想仙家云树春。今看水入洞中去，却是桃花源里人。
题水洞二首 二::刘商::长看岩穴泉流出，忽听悬泉入洞声。莫摘山花抛水上，花浮出洞世人惊。
代人村中悼亡二首 一::刘商::花落茅檐转寂寥，魂随暮雨此中销。迩来庭柳无人折，长得垂枝一万条。
代人村中悼亡二首 二::刘商::虚室无人乳燕飞，苍苔满地履痕稀。庭前唯有蔷薇在，花似残妆叶似衣。
观猎三首 一::刘商::梦非熊虎数年间，驱尽豺狼宇宙闲。传道单于闻校猎，相期不敢过阴山。
观猎三首 二::刘商::日隐寒山猎未归，鸣弦落羽雪霏霏。梁园射尽南飞雁，淮楚人惊阳鸟啼。
观猎三首 三::刘商::松月东轩许独游，深恩未报复淹留。梁园日暮从公猎，每过青山不举头。
画石::刘商::苍藓千年粉绘传，坚贞一片色犹全。那知忽遇非常用，不把分铢补上天。
咏双开莲花::刘商::菡萏新花晓并开，浓妆美笑面相隈。西方采画迦陵鸟，早晚双飞池上来。
夜闻邻管::刘商::何事霜天月满空，鹂雏百啭向春风。邻家思妇更长短，杨柳如丝在管中。
山中寄元二侍御二首 一::刘商::心期汗漫卧云扃，家计漂零水上萍。桃李向秋雕落尽，一枝松色独青青。
山中寄元二侍御二首 二::刘商::拖紫锵金济世才，知君倚玉望三台。深山穷谷无人到，唯有狂愚独自来。
上崔十五老丈::刘商::天汉乘槎可问津，寂寥深景到无因。看花独往寻诗客，不为经时谒丈人。
早夏月夜问王开::刘商::清风首夏夜犹寒，嫩笋侵阶竹数竿。君向苏台长见月，不知何事此中看。
裴十六厅即事::刘商::主人能政讼庭闲，帆影云峰户牖间。每到夕阳岚翠近，只言篱障倚前山。
春日行营即事::刘商::风引双旌马首齐，曹南战胜日平西。为儒不解从戎事，花落春深闻鼓鼙。
画树后呈濬师::刘商::翔凤边风十月寒，苍山古木更摧残。为君壁上画松柏，劲雪严霜君试看。
吊从甥::刘商::日晚河边访惸独，衰柳寒芜遶茅屋。儿童惊走报人来，孀妇开门一声哭。
句::刘商::邮筒不解献茱萸。赵侯首带鹿耳巾，规模出自陶弘景。
郊行示友人::陈翊::水开长镜引诸峦，春洞花深落翠寒。醉向丝萝惊自醒，与君清耳听松湍。
送别萧二::陈翊::橘花香覆白蘋洲，江引轻帆入远游。千里云天风雨夕，忆君不敢再登楼。
夏日::刘复::暎日纱窗深且闲，含桃红日石榴殷。银瓶绠转桐花井，沈水烟销金博山。文簟象床娇倚瑟，彩奁铜镜懒拈环。明朝戏去谁相伴，年少相逢狭路间。
送黄晔明府岳州湘阴赴任::刘复::拟占名场第一科，龙门十上困风波。三年护塞从戎远，万里投荒失意多。花县到时铜墨贵，叶舟行处水云和。遥知布惠苏民后，应向祠堂吊汨罗。
禅门寺暮钟::刘复::簨簴高悬于阗钟，黄昏发地殷龙宫。游人忆到嵩山夜，叠阁连楼满太空。
送红线::冷朝阳::采菱歌怨木兰舟，送客魂销百尺楼。还似洛妃乘雾去，碧天无际水空流。
逼寒节寄崔七::朱湾::闲庭只是长莓苔，三径曾无车马来。旅馆尚愁寒食火，羁心懒向不然灰。门前下客虽弹铗，溪畔穷鱼且曝腮。他日趋庭应问礼，须言陋巷有颜回。
长安喜雪::朱湾::千门万户雪花浮，点点无声落瓦沟。全似玉尘消更积，半成冰片结还流。光含晓色清天苑，轻逐微风遶御楼。平地已霑盈尺润，年丰须荷富人侯。
宴杨驸马山亭::朱湾::垂杨拂岸草茸茸，绣户窗前花影重。鲙下玉盘红缕细，酒开金瓮绿醅浓。中朝驸马何平叔，南国词人陆士龙。落日泛舟同醉处，回潭百丈映千峰。
过宣上人湖上兰若::朱湾::十年湖上结幽期，偏向东林遇远师。未道姓名童子识，不酬言语上人知。闲花落日滋苔径，细雨和烟著柳枝。问我别来何所得，解将无事当无为。
同达奚宰游窦子明仙坛::朱湾::松桧阴深一径微，中峰石室到人稀。仙官不住青山在，故老相传白日飞。华表问栽何岁木，片云留着去时衣。今朝茂宰寻真处，暂驻双凫且莫归。
平陵寓居再逢寒食::朱湾::几回江上泣途穷，每遇良辰叹转蓬。火燧知从新节变，灰心还与故人同。莫听黄鸟愁啼处，自有花开久客中。贫病固应无挠事，但将怀抱醉春风。
寻隐者韦九山人于东溪草堂::朱湾::寻得仙源访隐沦，渐来深处渐无尘。初行竹裹唯通马，直到花间始见人。四面云山谁作主，数家烟火自为邻。路傍樵客何须问，朝市如今不是秦。
送李司直归浙东幕兼寄鲍行军持节大夫初拜东平郡王::朱湾::翩翩书记早曾闻，二十年来愿见君。今日相逢悲白发，同时几许在青云。人从北固山边去，水到西陵渡口分。会作王门曳裙客，为余前谢鲍参军。
同清江师月夜听坚正二上人为怀州转法华经歌::朱湾::若耶谿畔云门僧，夜闲燕坐听真乘。莲花秘偈药草喻，二师身住口不住。凿井求泉会到源，闭门避火终迷路。前心后心皆此心，梵音妙音柔软音。清泠霜磬有时动，寂历空堂宜夜深。向来不寐何所事，一念才生百虑息。风翻乱叶林有声，雪映闲庭月无色。玄关密迹难可思，醒人悟兮醉人疑。衣中系宝觉者谁，临川内史字得之。
杂感::鲍防::汉家海内承平久，万国戎王皆稽首。天马常衔苜蓿花，胡人岁献葡萄酒。五月荔枝初破颜，朝离象郡夕函关。雁飞不到桂阳岭，马走先过林邑山。甘泉御果垂仙阁，日暮无人香自落。远物皆重近皆轻，鸡虽有德不如鹤。
送薛补阙入朝::鲍防::平原门下十余人，独受恩多未杀身。每叹陆家兄弟少，更怜杨氏子孙贫。柴门岂断施行马，鲁酒那堪醉近臣。赖有军中遗令在，犹将谈笑对风尘。
人日陪宣州范中丞传正与范侍御传真宴东峰亭::鲍防::人日春风绽早梅，谢家兄弟看花来。吴姬对酒歌千曲，秦女留人酒百杯。丝柳向空轻婉转，玉山看日渐裴回。流光易去懽难得，莫厌频频上此台。
上巳寄孟中丞::鲍防::世间禊事风流处，镜里云山若画屏。今日会稽王内史，好将宾客醉兰亭。
元日早朝行::鲍防::乾元发生春为宗，盛德在木斗建东。东方岁星大明宫，南山喜气摇晴空。望云五等舞万玉，献寿一声出千峰。文昌随彩礼乐正，太平下直旌旗红。师旷应律调黄锺，王良运策调时龙。玄冥无事归朔土，青帝放身入朱宫。九韶九变五声里，四方四友一身中。天何言哉乐无穷，广成彭祖为三公。野臣潜随击壤老，日下鼓腹歌可封。
上巳日忆江南禊事::张志和::黄河西绕郡城流，上巳应无祓禊游。为忆渌江春水色，更随宵梦向吴洲。
渔父::张志和::八月九月芦花飞，南谿老人垂钓归。秋山入帘翠滴滴，野艇倚槛云依依。却把渔竿寻小径，闲梳鹤发对斜晖。翻嫌四皓曾多事，出为储皇定是非。
会稽东小山::陆羽::月色寒潮入剡溪，青猿叫断绿林西。昔人已逐东流去，空见年年江草齐。
寒食寄李补阙::郭郧::兰陵士女满晴川，郊外纷纷拜古埏。万井闾阎皆禁火，九原松柏自生烟。人间后事悲前事，镜里今年老去年。介子终知禄不及，王孙谁肯一相怜。
仲月赏花::韦同则::梅花似雪柳含烟，南地风光腊月前。把酒且须拼却醉，风流何必待歌筵。
观祈雨::李约::桑条无叶土生烟，箫管迎龙水庙前。朱门几处看歌舞，犹恐春阴咽管弦。
江南春::李约::池塘春暖水纹开，堤柳垂丝间野梅。江上年年芳意早，蓬瀛春色逐潮来。
过华清宫::李约::君王游乐万机轻，一曲霓裳四海兵。玉辇升天人已尽，故宫犹有树长生。
病中宿宜阳馆闻雨::李约::难眠夏夜抵秋赊，帘幔深垂窗烛斜。风吹桐竹更无雨，白发病人心到家。
江南曲::于鹄::偶向江边采白蘋，还随女伴赛江神。众中不敢分明语，暗掷金钱卜远人。
送宫人入道归山::于鹄::十岁吹萧入汉宫，看修水殿种芙蓉。自伤白发辞金屋，许著黄衣向玉峰。解语老猿开晓户，学飞雏鹤落高松。定知别后宫中伴，应听缑山半夜钟。
巴女谣::于鹄::巴女骑牛唱竹枝，藕丝菱叶傍江时。不愁日暮还家错，记得芭蕉出槿篱。
公子行::于鹄::少年初拜大长秋，半醉垂鞭见列侯。马上抱鸡三市鬬，袖中携剑五陵游。玉箫金管迎归院，锦袖红妆拥上楼。更向院西新买宅，月波春水入门流。
长安游::于鹄::久卧长安春复秋，五侯长乐客长愁。绣帘朱毂逢花住，锦幨银珂触雨游。何处少年吹玉笛，谁家鹦鹉语红楼。年年只是看他贵，不及南山任白头。
别齐太守::于鹄::花里南楼春夜寒，还如王屋上天坛。归山不道无明月，谁共相从到晓看。
登古城::于鹄::独上闲城却下迟，秋山惨惨冢累累。当时还有登城者，荒草如今知是谁。
醉后寄山中友人::于鹄::昨日山家春酒浓，野人相劝久从容。独忆卸冠眠细草，不知谁送出深松。都忘醉后逢廉度，不省归时见鲁恭。知己尚嫌身酩酊，路人应恐笑龙钟。
题美人::于鹄::秦女窥人不解羞，攀花趁蝶出墙头。胸前空带宜男草，嫁得萧郎爱远游。
赠碧玉::于鹄::新绣笼裙豆蔲花，路人笑上返金车。霓裳禁曲无人解，暗问梨园弟子家。
舟中月明夜闻笛::于鹄::浦里移舟候信风，芦花漠漠夜江空。更深何处人吹笛，疑是孤吟寒水中。
题合溪干洞::于鹄::渡水傍山寻绝壁，白云飞处洞天开。仙人来往行无迹，石径春风长绿苔。
寓意::于鹄::自小看花长不足，江边寻得数株红。黄昏人散东风起，吹落谁家明月中。
送唐大夫让节归山::于鹄::年老功成乞罢兵，玉阶匍匐进双旌。朱门鸳瓦为仙观，白领狐裘出帝城。侍女休梳官样髻，蕃童新改道家名。到时浸发春泉里，犹梦红楼箫管声。
买山吟::于鹄::买得幽山属汉阳，槿篱疏处种桄榔。唯有猕猴来往熟，弄人抛果满书堂。
种树::于鹄::一树新栽益四邻，野夫如到旧山春。树成多是人先老，垂白看他攀折人。
哭李暹::于鹄::驱马街中哭送君，灵车碾雪隔城闻。唯有山僧与樵客，共舁孤榇入幽坟。
别旧山::于鹄::旧伴同游尽却回，云中独宿守花开。自是去人身渐老，暮山流水任东来。
寄周恽::于鹄::家在荒陂长似秋，蓼花芹叶水虫幽。去年相伴寻山客，明月今宵何处游。
襄阳寒食::于鹄::烟水初销见万家，东风吹柳万条斜。大堤欲上谁相伴，马踏春泥半是花。
泛舟入后谿::于鹄::雨余芳草净沙尘，水绿沙平一带春。唯有啼鹃似留客，桃花深处更无人。
赠营妓::崔瓘::寒檐寂寂雨霏霏，候馆萧条烛烬微。只有今宵同此宴，翠娥佯醉欲先归。
章仇公席上咏真珠姬::范元凯::神女初离碧玉阶，彤云犹拥牡丹鞋。应知子建怜罗袜，顾步裴回拾翠钗。
前年春与独孤常州兄花时为别倏已三年矣今莺花又尔睹物增怀因之抒情聊以奉寄::李幼卿::近日霜毛一番新，别时芳草两回春。不堪花落花开处，况是江南江北人。薄宦龙钟心懒慢，故山寥落水奫沦。缘君爱我疵瑕少，愿窃仁风寄老身。
行县至浮查山寺::罗珦::三十年前此布衣，鹿鸣西上虎符归。行时宾从过前寺，到处松杉长旧围。野老竞遮官道拜，沙鸥遥避隼旟飞。春风一宿琉璃地，自有泉声惬素机。
仲秋夜郡内西亭对月::张登::天高月满影悠悠，一夜炎荒并觉秋。气与露清凝众草，色如霜白怯轻裘。高临华宇还知隙，静映长江不共流。囗直西倾河汉曙，遗风犹想武昌楼。
小雪日戏题绝句::张登::甲子徒推小雪天，刺梧犹绿槿花然。融和长养无时歇，却是炎洲雨露偏。
招客游寺::张登::江城吏散卷春阴，山寺鸣钟隔雨深。招取遗民赴僧社，竹堂分坐静看心。
题度支杂事典庭中柏树::骆浚::干耸一条青玉直，叶铺千叠绿云低。争如燕雀偏巢此，却是鸳鸯不得栖。
览外生卢纶诗因以示此::韦渠牟::卫玠清谈性最强，明时独拜正员郎。关心珠玉曾无价，满手琼瑶更有光。谋略久参花府盛，才名常带粉闱香。终期内殿聊诗句，共汝朝天会柏梁。
赠窦五判官::韦渠牟::故旧相逢三两家，爱君兄弟有声华。文辉锦彩珠垂露，逸兴江天绮散霞。美玉自矜频献璞，真金难与细披沙。终须撰取新诗品，更比芙蓉出水花。
天池晚櫂::韦皋::雨霁天池生意足，花间谁咏采莲曲。舟浮十里芰荷香，歌发一声山水绿。春暖鱼抛水面纶，晚晴鹭立波心玉。扣舷归载月黄昏，直至更深不假烛。
赠何遐::韦皋::腰间宝剑七星文，掌上弯弓挂六钧。箭发囗云双雁落，始知秦地有将军。
忆玉箫::韦皋::黄雀衔来已数春，别时留解赠佳人。长江不见鱼书至，为遣相思梦入秦。
徐州使院赋::王智兴::三十年前老健儿，刚被郎中遣作诗。江南花柳从君咏，塞北烟尘我独知。
上鲍大夫::崔子向::行尽江南塞北时，无人不诵鲍家诗。东堂桂树何年折，直至如今少一枝。
题越王台::崔子向::越井岗头松柏老，越王台上生秋草。古木多年无子孙，牛羊践踏成官道。
江上送别::朱放::浦边新见柳摇时，北客相逢只自悲。惆怅空知思后会，艰难不敢料前期。行看汉月愁征战，共折江花怨别离。向夕孤城分首处，寂寥横笛为君吹。
归桐庐旧居寄严长史::朱放::昨辞天子棹归舟，家在桐庐忆旧丘。三月暖时花竞发，两溪分处水争流。近闻江老传乡语，遥见家山减旅愁。或在醉中逢夜雪，怀贤应向剡川游。
九日与杨凝崔淑期登江上山会有故不得往因赠之::朱放::欲从携手登高去，一到门前意已无。那得更将头上发，学他年少插茱萸。
山中听子规::朱放::幽人自爱山中宿，又近葛洪丹井西。窗中有个长松树，半夜子规来上啼。
乱后经淮阴岸::朱放::荒村古岸谁家在，野水浮云处处愁。唯有河边衰柳树，蝉声相送到扬州。
送张山人::朱放::知君住处足风烟，古寺荒村在眼前。便欲移家逐君去，唯愁未有买山钱。
别李季兰::朱放::古岸新花开一枝，岸傍花下有分离。莫将罗袖拂花落，便是行人肠断时。
游石涧寺::朱放::闻道幽深石涧寺，不逢流水亦难知。莫道山僧无伴侣，猕猴长在古松枝。
新安所居答相访人所居萧使君为制::朱放::谢公见我多愁疾，为我开门对碧山。君若欲来看猿鸟，不须争把桂枝攀。
送魏校书::朱放::长恨江南足别离，几回相送复相随。杨花撩乱扑流水，愁杀人行知不知。
送温台::朱放::眇眇天涯君去时，浮云流水自相随。人生一世长如客，何必今朝是别离。
桃源行送友::武元衡::武陵川径入幽遐，中有鸡犬秦人家，家傍流水多桃花。桃花两边种来久，流水一通何时有。垂条落蘂暗春风，夹岸芳菲至山口。岁岁年年能寂寥，林下青苔日为厚。时有仙鸟来衔花，曾无世人此携手。可怜不知若为名，君往从之多所更。古驿荒桥平路尽，崩湍怪石小溪行。相见维舟登览处，红堤绿岸宛然成。多君此去从仙隐，令人晚节悔营营。
送崔判官使太原::武元衡::劳君车马此逡巡，我与刘君本世亲。两地山河分节制，十年京洛共风尘。笙歌几处胡天月，罗绮长留蜀国春。报主由来须尽敌，相期万里宝刀新。
幕中诸公有观猎之作因继之::武元衡::刀州城北剑山东，甲士屯云骑散风。旌斾遍张林岭动，豺狼驱尽塞垣空。衔芦远雁愁萦缴，绕树啼猿怯避弓。为报府中诸从事，燕然未勒莫论功。
同幕中诸公送李侍御归朝::武元衡::昔年专席奉清朝，今日持书即旧僚。珠履会中箫管思，白云归处帝乡遥。巴江暮雨连三峡，剑壁危梁上九霄。岁月不堪相送尽，颓颜更被别离凋。
送张六谏议归朝::武元衡::诏书前日下丹霄，头戴儒冠脱皂貂。笛怨柳营烟漠漠，云愁江馆雨萧萧。鸳鸿得路争先翥，松柏凌寒独后凋。归去朝端如有问，玉关门外老班超。
酬严司空荆南见寄::武元衡::金貂再领三公府，玉帐连封万户侯。帘卷青山巫峡晓，烟开碧树渚宫秋。刘琨坐啸风清塞，谢朓题诗月满楼。白雪调高歌不得，美人南国翠蛾愁。
南徐别业早春有怀::武元衡::生涯扰扰竟何成，自爱深居隐姓名。远雁临空翻夕照，残云带雨过春城。花枝入户犹含润，泉水侵堦乍有声。虚度年华不相见，离肠怀土并关情。
摩诃池宴::武元衡::摩诃池上春光早，爱水看花日日来。秾李雪开歌扇掩，绿杨风动舞腰回。芜台事往空留恨，金谷时危悟惜才。昼短欲将清夜继，西园自有月裴回。
至栎阳崇道寺闻严十少府趋侍::武元衡::云连万木夕沈沈，草色泉声古院深。闻说羊车趋盛府，何言琼树在东林。松筠自古多年契，风月怀贤此夜心。惆怅送君身未达，不堪摇落听秋砧。
春暮郊居寄朱舍人::武元衡::幽深不让子真居，度日闲眠世事疏。春水满池新雨霁，香风入户落花余。目随鸿雁穷苍翠，心寄溪云任卷舒。回首知音青琐闼，何时一为荐相如。
送温况游蜀::武元衡::游人西去客三巴，身逐孤蓬不定家。山近峨眉飞暮雨，江连濯锦起朝霞。云深九折刀州远，路绕千岩剑阁斜。应到严君开卦处，将余一为问生涯。
崔敷叹春物将谢恨不同览时余方为事牵束及往寻不遇题之留赠::武元衡::九陌迟迟丽景斜，禁街西访隐沦赊。门依高柳空飞絮，身逐闲云不在家。轩冕强来趋世路，琴尊空负赏年华。残阳寂寞东城去，惆怅春风落尽花。
秋灯对雨寄史近崔积::武元衡::坐听宫城传晚漏，起看衰叶下寒枝。空庭绿草结离念，细雨黄花赠所思。蟋蟀已惊良节度，茱萸偏忆故人期。相逢莫厌尊前醉，春去秋来自不知。
春题龙门香山寺::武元衡::众香天上梵仙宫，钟磬寥寥半碧空。清景乍开松岭月，乱流长响石楼风。山河杳映春云外，城阙参差茂树中。欲尽出寻那可得，三千世界本无穷。
酬陆三与邹十八侍御::武元衡::城分流水郭连山，拂露开怀一解颜。令尹关中仙史会，河阳县里玉人闲。共怜秋隼惊飞至，久想云鸿待侣还。莫恨殷勤留此地，东崖桂树昔同攀。
酬谈校书长安秋夜对月寄诸故旧::武元衡::故园千里渺遐情，黄叶萧条白露生。惊鹊遶枝风满幌，寒钟送晓月当楹。蓬山高价传新韵，槐市芳年挹盛名。莫怪孔融悲岁序，五侯门馆重娄卿。
送田三端公还鄂州::武元衡::孤云迢遰恋沧洲，劝酒梨花对白头。南陌送归车骑合，东城怨别管弦愁。青油幕里人如玉，黄鹤楼中月并钩。君去庾公应借问，驰心千里大江流。
送李秀才赴滑州诣大夫舅::武元衡::陌头车马去翩翩，白面怀书美少年。东武杨公姻娅重，西州谢傅舅甥贤。长亭叫月新秋雁，官渡含风古树蝉。知己满朝留不住，贵臣河上拥旌旃。
秋日书怀::武元衡::金貂玉铉奉君恩，夜漏晨钟老掖垣。参决万机空有愧，静观群动亦无言。杯中壮志红颜歇，林下秋声绛叶翻。倦鸟不知归去日，青芜白露满郊园。
奉和圣制早发三乡山行::张九龄::羽卫森森西向秦，山川历历在清晨。晴云稍卷寒岩树，宿雨能销御路尘。圣德由来合天道，灵符即此应时巡。遗贤一一皆羁致，犹欲高深访隐沦。
奉和圣制龙池篇::张九龄::天启神龙生碧泉，泉水灵源浸迤延。飞龙已向珠潭出，积水仍将银汉连。岸傍花柳看胜画，浦上楼台问是仙。我后元符从此得，方为万岁寿图川。
军中人日登高赠房明府::宋之问::幽郊昨夜阴风断，顿觉朝来阳吹暖。泾水桥南柳欲黄，杜陵城北花应满。长安昨夜寄春衣，短翮登兹一望归。闻道凯旋乘骑入，看君走马见芳菲。
寒食还陆浑别业::宋之问::洛阳城里花如雪，陆浑山中今始发。旦别河桥杨柳风，夕卧伊川桃李月。伊川桃李正芳新，寒食山中酒复春。野老不知尧舜力，酣歌一曲太平人。
至端州驿见杜五审言沈三佺期阎五朝隐王二无竞题壁慨然成咏::宋之问::逐臣北地承严谴，谓到南中每相见。岂意南中岐路多，千山万水分乡县。云摇雨散各翻飞，海阔天长音信稀。处处山川同瘴疠，自怜能得几人归。
绿竹引::宋之问::青溪绿潭潭水侧，修竹婵娟同一色。徒生仙实凤不游，老死空山人讵识。妙年秉愿逃俗纷，归卧嵩丘弄白云。含情傲睨慰心目，何可一日无此君。
下山歌::宋之问::下嵩山兮多所思，携佳人兮步迟迟。松间明月长如此，君再游兮复何时。
有所思::宋之问::洛阳城东桃李花，飞来飞去落谁家。幽闺女儿惜颜色，坐见落花长叹息。今年花落颜色改，明年花开复谁在。已见松柏摧为薪，更闻桑田变成海。古人无复洛城东，今人还对落花风。年年岁岁花相似，岁岁年年人不同。寄言全盛红颜子，须怜半死白头翁。此翁白头真可怜，伊昔红颜美少年。公子王孙芳树下，清歌妙舞落花前。光禄池台交锦绣，将军楼阁画神仙。一朝卧病无相识，三春行乐在谁边。婉转蛾眉能几时，须臾鹤发乱如丝。但看古来歌舞地，唯有黄昏鸟雀飞。
饯中书侍郎来济::宋之问::暧暧去尘昏灞岸，飞飞轻盖指河梁。云峰衣结千重叶，雪岫花开几树妆。深悲黄鹤孤舟远，独对青山别路长。却将分手霑襟泪，还用持添离席觞。
奉和春初幸太平公主南庄应制::宋之问::青门路接凤凰台，素浐宸游龙骑来。涧草自迎香辇合，岩花应待御筵开。文移北斗成天象，酒递南山作寿杯。此日侍臣将石去，共欢明主赐金回。
三阳宫侍宴应制得幽字::宋之问::离宫秘苑胜瀛洲，别有仙人洞壑幽。岩边树色含风冷，石上泉声带雨秋。鸟向歌筵来度曲，云依帐殿结为楼。微臣昔忝方明御，今日还陪八骏游。
苑中遇雪应制::宋之问::紫禁仙舆诘旦来，青旗遥倚望春台。不知庭霰今朝落，疑是林花昨夜开。
送司马道士游天台::宋之问::羽客笙歌此地违，离筵数处白云飞。蓬莱阙下长相忆，桐柏山头去不归。
登逍遥楼::宋之问::逍遥楼上望乡关，绿水泓澄云雾间。北去衡阳二千里，无因雁足系书还。
奉和春日玩雪应制::宋之问::北阙彤云掩曙霞，东风吹雪舞山家。琼章定少千人和，银树长芳六出花。
伤曹娘二首 一::宋之问::可怜冥漠去何之，独立丰茸无见期。君看水上芙蓉色，恰似生前歌舞时。
伤曹娘二首 二::宋之问::前溪妙舞今应尽，子夜新歌遂不传。无复绮罗娇白日，直将珠玉闭黄泉。
和赵员外桂阳桥遇佳人::宋之问::江雨朝飞浥细尘，阳桥花柳不胜春。金鞍白马来从赵，玉面红妆本姓秦。妒女犹怜镜中发，侍儿堪感路傍人。荡舟为乐非吾事，自叹空闺梦寐频。
函谷关::宋之问::至人□□识仙风，瑞霭丹光远郁葱。灵迹才辞周柱下，祥氛已入函关中。不从紫气台端候，何得青华观里逢。欲访乘牛求宝箓，愿随鹤驾遍瑶空。
奉和春日幸望春宫::崔湜::澹荡春光满晓空，逍遥御辇入离宫。山河眺望云天外，台榭参差烟雾中。庭际花飞锦绣合，枝间鸟啭管弦同。即此欢娱齐镐宴，唯应率舞乐薰风。
奉和幸韦嗣立山庄应制::崔湜::竹径桃源本出尘，松轩茅栋别惊新。御跸何须林下驻，山公不是俗中人。
代春闺::崔液::江南日暖鸿始来，柳条初碧叶半开。玉关遥遥戍未回，金闺日夕生绿苔。寂寂春花烟色暮，檐燕双双落花度。青楼明镜昼无光，红帐罗衣徒自香。妾恨十年长独守，君情万里在渔阳。
上元夜六首 一::崔液::玉漏银壶且莫催，铁关金锁彻明开。
上元夜六首 二::崔液::神灯佛火百轮张，刻像图形七宝装。影里如闻金口说，空中似散玉毫光。
上元夜六首 四::崔液::金勒银鞍控紫骝，玉轮珠幰驾青牛。骖驔始散东城曲，倏忽还来南陌头。
上元夜六首 五::崔液::公子王孙意气骄，不论相识也相邀。最怜长袖风前弱，更赏新弦暗里调。
上元夜六首 六::崔液::星移汉转日将微，露洒烟飘灯渐稀。犹惜路傍歌舞处，踌蹰相顾不能归。
望韩公堆::崔涤::韩公堆上望秦川，渺渺关山西接连。
秋江送别二首 一::王勃::早是他乡值早秋，江亭明月带江流。已觉逝川伤别念，复看津树隐离舟。
秋江送别二首 二::王勃::归舟归骑俨成行，江南江北互相望。谁谓波澜才一水，已觉山川是两乡。
蜀中九日::王勃::九月九日望乡台，他席他乡送客杯。人情已厌南中苦，鸿雁那从北地来。
寒夜怀友杂体二首 一::王勃::北山烟雾始茫茫，南津霜月正苍苍。秋深客思纷无已，复值征鸿中夜起。
寒夜怀友杂体二首 二::王勃::复阁重楼向浦开，秋风明月度江来。故人故情怀故宴，相望相思不相见。
河阳桥代窦郎中佳人答杨中舍::王勃::披风听鸟长河路，临津织女遥相妒。判知秋夕带啼还，那及春朝携手度。
拟古东飞伯劳西飞燕::李峤::传书青鸟迎箫凤，巫岭荆台数通梦。谁家窈窕住园楼，五马千金照陌头。罗裙玉珮当轩出，点翠施红竞春日。佳人二八盛舞歌，羞将百万呈双蛾。庭前芳树朝夕改，空驻妍华欲谁待。
人日侍宴大明宫恩赐彩缕人胜应制::李峤::凤城景色已含韶，人日风光倍觉饶。桂吐半轮迎此夜，蓂开七叶应今朝。鱼猜水冻行犹涩，莺喜春熙弄欲娇。愧奉登高摇彩翰，欣逢御气上丹霄。
奉和初春幸太平公主南庄应制::李峤::主家山第接云开，天子春游动地来。羽骑参差花外转，霓旌摇曳日边回。还将石溜调琴曲，更取峰霞入酒杯。鸾辂已辞乌鹊渚，箫声犹绕凤皇台。
太平公主山亭侍宴应制::李峤::黄金瑞榜绛河隈，白玉仙舆紫禁来。碧树青岑云外耸，朱楼画阁水中开。龙舟下瞰鲛人室，羽节高临凤女台。遽惜欢娱歌吹晚，挥戈更却曜灵回。
侍宴桃花园咏花应制::李峤::岁去无言忽憔悴，时来含笑吐氛氲。不能拥路迷仙客，故欲开蹊待圣君。
奉和圣制幸韦嗣立山庄应制::李峤::万骑千官拥帝车，八龙三马访仙家。凤皇原上开青壁，鹦鹉杯中弄紫霞。
游苑遇雪应制::李峤::散漫祥云逐圣回，飘飖瑞雪绕天来。不能落后争飞絮，故欲迎前赛早梅。
送司马先生::李峤::蓬阁桃源两处分，人间海上不相闻。一朝琴里悲黄鹤，何日山头望白云。
上清晖合遇雪::李峤::千锺圣酒御筵披，六出祥英乱绕枝。即此神仙对琼圃，何须辙迹向瑶池。
石淙::李峤::羽盖龙旗下绝冥，兰除薜幄坐云扃。鸟和百籁疑调管，花发千岩似画屏。金灶浮烟朝漠漠，石床寒水夜泠泠。自然碧洞窥仙境，何必丹丘是福庭。
守岁侍宴应制::杜审言::季冬除夜接新年，帝子王孙捧御筵。宫阙星河低拂树，殿廷灯烛上薰天。弹弦奏节梅风入，对局探钩柏酒传。欲向正元歌万寿，暂留欢赏寄春前。
大酺::杜审言::毘陵震泽九州通，士女欢娱万国同。伐鼓撞钟惊海上，新妆袨服照江东。梅花落处疑残雪，柳叶开时任好风。火德云官逢道泰，天长地久属年丰。
春日京中有怀::杜审言::今年游寓独游秦，愁思看春不当春。上林苑里花徒发，细柳营前叶漫新。公子南桥应尽兴，将军西第几留宾。寄语洛城风日道，明年春色倍还人。
赠苏绾书记::杜审言::知君书记本翩翩，为许从戎赴朔边。红粉楼中应计日，燕支山下莫经年。
渡湘江::杜审言::迟日园林悲昔游，今春花鸟作边愁。独怜京国人南窜，不似湘江水北流。
戏赠赵使君美人::杜审言::红粉青娥暎楚云，桃花马上石榴裙。罗敷独向东方去，谩学他家作使君。
九日登玄武山旅眺::邵大震::九月九日望遥空，秋水秋天生夕风。寒雁一向南去远，游人几度菊花丛。
奉和圣制夏日游石淙山::姚崇::二室三涂光地险，均霜揆日处天中。石泉石镜恒留月，山鸟山花竞逐风。周王久谢瑶池赏，汉主悬惭玉树宫。别有祥烟伴佳气，能随轻辇共葱葱。
奉和圣制龙池篇::姚崇::恭闻帝里生灵沼，应报明君鼎业新。既协翠泉光宝命，还符白水出真人。此时舜海潜龙跃，此地尧河带马巡。独有前池一小雁，叨承旧惠入天津。
嵩山石淙侍宴应制::苏味道::雕舆藻卫拥千官，仙洞灵谿访九丹。隐暧源花迷近路，参差岭竹扫危坛。重崖对耸霞文駮，瀑水交飞雨气寒。天洛宸襟有余兴，裴回周矖驻归銮。
寄刘校书::郭震::俗吏三年何足论，每将荣辱在朝昏。才微易向风尘老，身贱难酬知己恩。御苑残莺啼落日，黄山细雨湿归轩。回首汉家丞相府，昨来谁得扫重门。
萤::郭震::秋风凛凛月依依，飞过高梧影里时。暗处若教同众类，世间争得有人知。
蛩::郭震::愁杀离家未达人，一声声到枕前闻。苦吟莫向朱门里，满耳笙歌不听君。
云::郭震::聚散虚空去复还，野人闲处倚筇看。不知身是无根物，蔽月遮星作万端。
野井::郭震::纵无汲引味清澄，冷浸寒空月一轮。凿处若教当要路，为君常济往来人。
米囊花::郭震::开花空道胜于草，结实何曾济得民。却笑野田禾与黍，不闻弦管过青春。
惜花::郭震::艳拂衣襟蘂拂杯，遶枝闲共蝶徘徊。春风满目还惆怅，半欲离披半未开。
莲花::郭震::脸腻香薰似有情，世间何物比轻盈。湘妃雨后来池看，碧玉盘中弄水晶。
和宋之问下山歌::王无竞::日云暮兮下嵩山，路连绵兮树石间。出谷口兮见明月，心裴回兮不能还。
奉和春日出苑瞩目应令::贾曾::铜龙晓辟问安回，金辂春游博望开。渭北晴光摇草树，终南佳气入楼台。招贤已得商山老，托乘还征邺下才。臣在东周独留滞，忻逢睿藻日边来。
有所思::贾曾::洛阳城东桃李花，飞来飞去落谁家。幽闺女儿爱颜色，坐见落花长叹息。今岁花开君不待，明年花开复谁在。故人不共洛阳东，今来空对落花风。年年岁岁花相似，岁岁年年人不同。
从军行::崔融::穹庐杂种乱金方，武将神兵下玉堂。天子旌旗过细柳，匈奴运数尽枯杨。关头落月横西岭，塞下凝云断北荒。漠漠边尘飞众鸟，昏昏朔气聚群羊。依稀蜀杖迷新竹，髣髴胡床识故桑。临海旧来闻骠骑，寻河本自有中郎。坐看战壁为平土，近待军营作破羌。
嵩山石淙侍宴应制::崔融::洞口仙岩类削成，泉香石冷昼含清。龙旗画月中天下，凤管披云此地迎。树作帷屏阳景翳，芝如宫阙夏凉生。今朝出豫临悬圃，明日陪游向赤城。
奉和圣制夏日游石淙山::阎朝隐::金台隐隐陵黄道，玉辇亭亭下绛雰。千种冈峦千种树，一重岩壑一重云。花落风吹红的历，藤垂日晃绿葐蒀。五百里内贤人聚，愿陪阊阖侍天文。
奉和立春游苑迎春应制::阎朝隐::管籥周移寰极里，乘舆望幸斗城闉。草根未结青丝缕，萝茑犹垂绿帔巾。鹊入巢中言改岁，燕衔书上道宜新。愿得长绳系取日，光临天子万年春。
奉和圣制春日幸望春宫应制::阎朝隐::句芒人面乘两龙，道是春神卫九重。彩胜年年逢七日，酴醿岁岁满千锺。宫梅间雪祥光遍，城柳含烟淑气浓。醉倒君前情未尽，愿因歌舞自为容。
夜宴安乐公主新宅::阎朝隐::凤皇鸣舞乐昌年，蜡炬开花夜管弦。半醉徐击珊瑚树，已闻钟漏晓声传。
饯唐永昌::阎朝隐::洛阳难理若棼丝，椎破连环定不疑。鹦鹉休言秦地乐，回头一顾一相思。
奉和立春游苑迎春应制::韦元旦::灞涘长安恒近日，殷正腊月早迎新。池鱼戏叶仍含冻，宫女裁花已作春。向苑云疑承翠幄，入林风若起青蘋。年年斗柄东无限，愿挹琼觞寿北辰。
奉和圣制春日幸望春宫应制::韦元旦::九重楼阁半山霞，四望韶阳春未赊。侍跸妍歌临灞涘，留觞艳舞出京华。危竿竞捧中街日，戏马争衔上苑花。景色欢娱长若此，承恩不醉不还家。
奉和人日宴大明宫恩赐彩缕人胜应制::韦元旦::鸾凤旌旗拂晓陈，鱼龙角抵大明辰。青韶既肇人为日，绮胜初成日作人。圣藻凌云裁柏赋，仙歌促宴摘梅春。垂旒一庆宜年酒，朝野俱欢荐寿新。
奉和幸安乐公主山庄应制::韦元旦::银河南渚帝城隅，帝辇平明出九衢。刻凤蟠螭凌桂邸，穿池叠石写蓬壶。琼箫暂下钧天乐，绮缀长悬明月珠。仙榜承恩争既醉，方知朝野更欢娱。
兴庆池侍宴应制::韦元旦::沧池漭沆帝城边，殊胜昆明凿汉年。夹岸旌旗疏辇道，中流箫鼓振楼船。云峰四起迎宸幄，水树千重入御筵。宴乐已深鱼藻咏，承恩更欲奏甘泉。
夜宴安乐公主宅::韦元旦::主第新成银作榜，宾筵广宴玉为楼。壶觞既卜仙人夜，歌舞宜停织女秋。
奉和初春幸太平公主南庄应制::邵升::沁园佳丽夺蓬瀛，翠壁红泉绕上京。二圣忽从鸾殿幸，双仙正下凤楼迎。花含步辇空间出，树杂帷宫画里行。无路乘槎窥汉渚，徒知访卜就君平。
人日宴大明宫恩赐彩缕人胜应制::李适::朱城待凤韶年至，碧殿疏龙淑气来。宝帐金屏人已帖，图花学鸟胜初裁。林香近接宜春苑，山翠遥添献寿杯。向夕凭高风景丽，天文垂耀象昭回。
奉和立春游苑迎春::李适::金舆翠辇迎嘉节，御苑仙宫待献春。淑气初衔梅色浅，条风半拂柳墙新。天杯庆寿齐南岳，圣藻光辉动北辰。稍觉披香歌吹近，龙骖日暮下城闉。
帝幸兴庆池戏竞渡应制::李适::拂露金舆丹斾转，凌晨黼帐碧池开。南山倒影从云落，北涧摇光写溜回。急桨争标排荇度，轻帆截浦触荷来。横汾宴镐欢无极，歌舞年年圣寿杯。
侍宴安乐公主新宅应制::李适::银河半倚凤皇台，玉酒相传鹦鹉杯。若见君平须借问，仙槎一去几时来。
饯唐永昌赴任东都::李适::闻道飞凫向洛阳，翩翩矫翮度文昌。因声寄意三花树，少室岩前几过香。
奉和立春日内出彩花树应制::刘宪::禁苑韶年此日归，东郊道上转青旗。柳色梅芳何处所，风前雪里觅芳菲。开冰池内鱼新跃，剪彩花间燕始飞。欲识王游布阳气，为观天藻竞春晖。
奉和春日幸望春宫应制::刘宪::暮春春色最便妍，苑里花开列御筵。商山积翠临城起，浐水浮光共幕连。莺藏嫩叶歌相唤，蝶碍芳丛舞不前。欢娱节物今如此，愿奉宸游亿万年。
奉和幸安乐公主山庄应制::刘宪::主家别墅帝城隈，无劳海上觅蓬莱。沓石悬流平地起，危楼曲阁半天开。庭莎作荐舞行出，浦树相将歌棹回。此日风光与形胜，衹言作伴圣词来。
兴庆池侍宴应制::刘宪::苍龙阙下天泉池，轩驾来游箫管吹。缘堤夏筿萦不散，冒水新荷卷复披。帐殿疑从画里出，楼船直在镜中移。自然东海神仙处，何用西昆辙迹疲。
人日玩雪应制::刘宪::胜日登临云叶起，芳风摇荡雪花飞。呈晖幸得承金镜，飏彩还将奉玉衣。
上巳日祓禊渭滨应制::刘宪::桃花欲落柳条长，沙头水上足风光。此时御跸来游处，愿奉年年祓禊觞。
苑中遇雪应制::刘宪::龙骖晓入望春宫，正逢春雪舞东风。花光倂洒天文上，寒气行消御酒中。
夜宴安乐公主新宅::刘宪::层轩洞户旦新披，度曲飞觞夜不疲。绮缀玲珑河色晓，珠帘隐映月华窥。
奉和圣制幸韦嗣立山庄::刘宪::非吏非隐晋尚书，一丘一壑降乘舆。天藻缘情两曜合，山卮献寿万年余。
饯唐永昌::刘宪::始见郎官拜洛阳，旋闻近侍发雕章。绪言已勖期年政，绮字当生满路光。
呈史君（名岩） 一::杨旬::夔郡杨椿作状元，为文司权四十年。推情贷活人无数，累积阴功感上天。
悲春::殷济::青青柳色万家春，独掩荆扉对苦辛。山月有时来照户，蕃歌无夜不伤人。荒村寂寂鸡鸣早，穷巷喧喧犬吠频。
忆北府弟妹（二首） 一::殷济::骨肉东西各一方，弟兄南北断肝肠。离情祇向天边碎，壮志还随行处伤。不料此心分两国，谁知翻属二君王。艰难少有安中土，经乱多从胡虏乡。独羡春秋连影雁，每思羽翼幷成行。题诗泣尽东流水，欲话无人问短长。
岁日送王十三判官之松州幕::殷济::异方新岁自然悲，三友那堪更别离。虏酒未倾心已醉，愁容相顾懒题诗。三边罢战犹长策，二国通和藉六奇。伫听莺迁当此日，归鸿莫使尺书迟。
叹路傍枯骨::殷济::行行遍历尽沙场，只是偏教此意伤。从来征战皆空地，徒使骄矜掩异方。
梦归还 一::殷济::春来相思每随风，万里关山想自通。梦里宛然归旧国，觉来还在虏营中。
龙虎元旨歌 一::青霞子::天地初分日月高，状如鸡子复如桃。阴阳真气知时节，直待三年脱战袍。
龙虎元旨歌 二::青霞子::大道分明在眼前，时人不会误归泉。黄芽本是乾坤气，神水根基与汞连。
龙虎元旨歌 三::青霞子::龙虎丹砂义最幽，五神金内汞铅流。千朝变紫云飞去，直至大罗天上头。
龙虎元旨歌 四::青霞子::认得根源不用忙，三三合九有纯阳。潜通变化神光见，从此朝天近玉皇。
龙虎元旨歌 五::青霞子::用铅须得汞相和，二性为亲女唱歌。炼到紫河车地动，白云相伴鹤来过。
龙虎元旨歌 六::青霞子::合其天地合其元，子母相逢不敢言。先汞后铅真道大，莫教失伴鹤归天。
江南春 一::许稷::江南正月春花早，梅花柳花夹长道。
江南春 二::许稷::江南二月春光半，杏白桃红香蘂散。
寄劝俗兄弟二首 一::法照::同气连枝本自荣，些些言语莫伤情。
七言宿西台江寄别南间寺一首::陈羽::曾寄中天第一峰，新辞石室与岩松。归舟独宿寒江上，夜半遥听云外钟。
扣舷歌 一::黄子野::早潮初上海门开，漠漠彤云雪作堆。一百六峰都掩尽，不知何处有僧来。
诗偈 四十::庞蕴::大唐三百六十州，我暂放闲乘兴游。瞬息之间知事尽，若论入理更深幽。共外知识呷清水，总是妄想无骨头。却归东西山道去，不舍因缘骑牯牛。后望青山平似掌，前瞻汉水水东流。试问西域那提子，遗法殷勤无所求。自入大海归火宅，不觉乘空失却牛。有人见我归东土，我本元居西海头。来去自然无障碍，出入生死有何忧。
诗偈 四十二::庞蕴::菩提般若名相假，涅槃真如亦是虚。欲得心神真解脱，一切名相本来无。十方世界风尘净，州州县县绝艰虞。王道荡荡无偏党，举国众生同一如。不动干戈安万姓，法王合掌髻中珠。
诗偈 四十五::庞蕴::清静无为无识尘，不舍内身妙法身。祇为众生有漏习，权止草庵转法轮。法轮常转而人见，优昙时时一出现。无相真空妙法身，历劫恒沙不迁变。
诗偈 四十六::庞蕴::莫求佛兮莫求人，但自心里莫贪瞋。贪瞋痴病前顿尽，便是如来的的亲。内无垢兮外无尘，中间豁达无关津。神无障碍居三界，恰是琉璃处日轮。
诗偈 四十七::庞蕴::心王若解依真智，一切有无俱遣弃。身随世流心不流，夜来眼睡心不睡。天堂地狱总无情，任运幽玄到此地。
诗偈 四十八::庞蕴::报汝世人莫痴憨，暂时权住此草庵。无想衣食饱暖后，世间有物不须贪。此身幻化如灯焰，须臾不觉即头南。
诗偈 四十九::庞蕴::一切有求枉用功，想念真成着色空。差之亳厘失千里，有生劫劫道难通。痴心望出三界外，不知元在铁围中。
诗偈 五十::庞蕴::二十部经兼戒律，执相依文常受持。生生获得有为果，随在三界无出期。若能离相真入理，理中无念亦无思。
诗偈 五十二::庞蕴::田舍老翁如聚落，眼耳鼻舌俱失却。内外寻访觅无踪，旧时住处空寂寞。却归堂上问空王，总在此间学无作。
诗偈 五十三::庞蕴::黄叶飘零化作尘，本来非妄亦非真。有情故宅含秋色，无名君子湛然春。
诗偈 五十四::庞蕴::迷时爱欲心如火，心开悟理火成灰。灰火本来同一体，当知妄尽即如来。
诗偈 五十五::庞蕴::真为家贫无一物，此语总是空里出。出语还须归本源，不敢违他过去佛。
诗偈 五十六::庞蕴::父子相守空山坐，无相如如寄有间。世人见静元无静，看似闲时亦不闲。
诗偈 五十七::庞蕴::八万四千同一理，事相差别立异名。十二围陀及疏论，殷勤三六不须生。
诗偈 五十八::庞蕴::十方国土皆吾宅，长者大门常日开。有识名人守院外，无心入理见如来。
诗偈 五十九::庞蕴::世人爱假不爱真，世人怜富却憎贫。唯敬三涂八不净，背却如来妙色身。
诗偈 六十::庞蕴::更无别路超生死，前佛后佛同一般。舒即周流十方刹，敛时还在一毛端。
诗偈 六十一::庞蕴::唯有一门无钥匙，伸缩低昂说是非。但能宣得无生理，善巧方便亦从伊。
诗偈 六十二::庞蕴::二乘皆曰不堪任，上士之人智慧深。欲得神通等居士，无过无物总无心。
杂句 二::庞蕴::外无他兮内无自，不动干戈契佛智。通达佛道行非道，不舍凡夫有为事。有为名相尽空华，无名无相出生死。
放少师行脚时颂::自在::放汝南行入大津，碧潭深处养金鳞。等闲莫与凡鱼伴，直透龙门便出身。
三个不归颂 一::自在::割爱慈亲异俗迷，如云似鹤更高飞。五湖四海随缘去，到处为家一不归。
三个不归颂 二::自在::苦节劳形守法威，幸逢知识决玄微。慧灯初照昏衢朗，唯报自亲二不归。
梦游仙赋附诗 一::沈亚之::白日低兮春塘满，红华芳兮草芽短。菱结带兮荇含丝，设遨游兮遵佳期。
题法华山天衣寺::元稹::马踏红尘古塞平，出门谁不为功名。到头争似栖禅客，林下无言过一生。（同前书卷八）。
奉使往蜀路傍见山花吟寄乐天（题拟） 一::元稹::深红山木艳丹云，路远无由摘寄君。恰似牡丹如许大，浅深看取石榴裙。
崔徽歌 一::元稹::崔徽本不是娼家，教歌按舞娼家长。使君知有不自由，坐在显时立在掌。
招李夫人魂赋附楚词 一::谢观::白玉洁兮红兰芳，忽玉折兮兰已伤。魂兮勿复游他方，盍归来兮慰我皇。
缺题::崔觐::寥寥官舍静于僧，虽有园亭亦倦登。桃李光阴流似水，图书滋味冷如冰。
廉水渡::崔觐::江水不流廉节去，清名长解胜贪泉。
万卷赞::智常::出廓送钱嫌不要，手提葼笠向庐山。昔日曾闻青霄鹤，更有青霄鹤不如。
拨櫂歌 二十六::德诚::一片江云倏忽开，翳空晴日绝尘埃。
永嘉百咏 郭公山::张又新::昔贤登步立神州，气象千年始一浮。南望群州如列宿，北观江水似龙虬。
永嘉百咏 大罗山::张又新::越王曾保此山巅，杨仆楼船几控弦。犹有旧时悬冰在，鲛绡千尺玉潺湲。
送义存出家（题拟） 一::开成时儒::光阴轮谢又逢春，池柳亭梅几度新。汝别家乡须努力，莫将辜负丈夫身。
送义存出家（题拟） 二::开成时儒::鹿群相受岂能成，鸾凤终须万里征。何况故乡贫与贱，苏秦花锦事分明。
赞崔氏夫人（幷序○题拟） 一::白居易::亭亭独步□枝花，红脸青娥不是夸。作将喜貌为愁貌，未惯离家往婿家。
会二同年::白居易::一樽聊接故人欢，百岁堪嗟鬓渐残。莫见白云容易爱，照湖澄碧四明寒。（同前卷十三）。
任氏行 一::白居易::兰膏新沐云鬓滑，宝钗斜坠青丝发。
西岩山::白居易::千古仙居物象饶，道成丹熟昼升霄。岩前宝磬转松韵，洞口灵池应海潮。崖折百花迟日晚，鹤归清夜唳声遥。登临渐到希夷境，手拂行云度石桥。（同前卷二七）。
游北固 一::李德裕::南山寂历风飚发，半夜青崖吐明月。
小桃源诗 一::雍陶::学山云顶遍寻游，烟棹夷犹出简州。夜雨借公三日水，秋风送我一兰舟。
巢父井三绝 二::韩琮::深沉千尺湛寒泉，来往无私施不偏，愧我扶衰酌灵液，谁知真煖发丹田。
咏蝉::詹雄::雨余翼敛槐烟薄，风急声翻柳巷深。
因莲花有颂::从谂::奇异根苗带雪鲜，不知何代别西天。淤泥深浅人不识，出水方知是白莲。
新乐府 法曲	美列圣，正华声也::白居易::法曲法曲歌大定，积德重熙有馀庆。永徽之人舞而咏，法曲法曲舞霓裳。政和世理音洋洋，开元之人乐且康。法曲法曲歌堂堂，堂堂之庆垂无疆。中宗肃宗复鸿业，唐祚中兴万万叶。法曲法曲合夷歌，夷声邪乱华声和。以乱干和天宝末，明年胡尘犯宫阙。乃知法曲本华风，茍能审音与政通。一从胡曲相参错，不辨兴衰与哀乐。愿求牙旷正华音，不令夷夏相交侵。
江南遇天宝乐叟::白居易::白头病叟泣且言，禄山未乱入棃园。能弹琵琶和法曲，多在华清随至尊。是时天下太平久，年年十月坐朝元。千官起居环珮合，万国会同车马奔。金钿照耀石瓮寺，兰麝熏煮温汤源。贵妃宛转侍君侧，体弱不胜珠翠繁。冬雪飘飖锦袍暖，春风荡漾霓裳翻。欢娱未足燕寇至，弓劲马肥胡语喧。豳土人迁避夷狄，鼎湖龙去哭轩辕。从此漂沦落南土，万人死尽一身存。秋风江上浪无限，暮雨舟中酒一尊。涸鱼久失风波势，枯草曾霑雨露恩。我自秦来君莫问，骊山渭水如荒村。新丰树老笼明月，长生殿暗锁春云。红叶纷纷盖欹瓦，绿苔重重封坏垣。唯有中官作宫使，每年寒食一开门。
和钱员外荅卢员外早春独游曲江见寄长句::白居易::春来有色暗融融，先到诗情酒思中。柳岸霏微裛尘雨，杏园澹荡开花风。闻君独游心郁郁，薄晚新晴骑马出。醉思诗侣有同年，春叹翰林无暇日。云夫首倡寒玉音，蔚章继和春搜吟。此时我亦闭门坐，一日风光三处心。
东墟晚歇::白居易::凉风冷露萧索天，黄蒿紫菊荒凉田。绕冢秋花少颜色，细虫小蝶飞翻翻。中有腾腾独行者，手拄渔竿不骑马。晚从南涧钓鱼回，歇此墟中白杨下。褐衣半故白发新，人逢知我是何人。谁言渭浦栖迟客，曾作甘泉侍从臣。
琵琶引::白居易::浔阳江头夜送客，枫叶荻花秋索索。主人下马客在船，举酒欲饮无管弦。醉不成欢惨将别，别时茫茫江浸月。忽闻水上琵琶声，主人忘归客不发。寻声暗问弹者谁，琵琶声停欲语迟。移船相近邀相见，添酒回灯重开宴。千呼万唤始出来，犹抱琵琶半遮面。转轴拨弦三两声，未成曲调先有情。弦弦掩抑声声思，似诉平生不得意。低眉信手续续弹，说尽心中无限事。轻拢慢撚抹复挑，初为霓裳后六幺。大弦嘈嘈如急雨，小弦切切如私语。嘈嘈切切错杂弹，大珠小珠落玉盘。间关莺语花底滑，幽咽泉流水下滩。水泉冷涩弦疑绝，疑绝不通声暂歇。别有幽愁暗恨生，此时无声胜有声。银缾乍破水浆迸，铁骑突出刀枪鸣。曲终收拨当心画，四弦一声如裂帛。东舟西舫悄无言，唯见江心秋月白。沈吟放拨插弦中，整顿衣裳起敛容。自言本是京城女，家在虾蟆陵下住。十三学得琵琶成，名蜀教坊第一部。曲罢曾教善才伏，妆成每被秋娘妒。五陵年少争缠头，一曲红绡不知数。钿头云箆击节碎，血色罗裙翻酒污。今年欢笑复明年，秋月春风等闲度。弟走从军阿姨死，暮去朝来颜色故。门前冷落鞍马稀，老大嫁作商人妇。商人重利轻别离，前月浮梁买茶去。去来江口守空船，绕船月明江水寒。夜深忽梦少年事，梦啼妆泪红阑干。我闻琵琶已叹息，又闻此语重唧唧。同是天涯沦落人，相逢何必曾相识。我从去年辞帝京，谪居卧病浔阳城。浔阳小处无音乐，终岁不闻丝竹声。住近湓江地低湿，黄芦苦竹绕宅生。其间旦暮闻何物，杜鹃啼血猿哀鸣。春江花朝秋月夜，往往取酒还独倾。岂无山歌与村笛，呕哑嘲哳难为听。今夜闻君琵琶语，如听仙乐耳暂明。莫辞更坐弹一曲，为君翻作琵琶行。感我此言良久立，却坐促弦弦转急。凄凄不似向前声，满座重闻皆掩泣。座中泣下谁最多，江州司马青衫湿。
简简吟::白居易::苏家小女名简简，芙蓉花腮柳叶眼。十一把镜学点妆，十二抽针能绣裳。十三行坐事调品，不肯迷头白地藏。玲珑云髻生花样，飘飖风袖蔷薇香。殊姿异态不可状，忽忽转动如有光。二月繁霜杀桃李，明年欲嫁今年死。丈人阿母勿悲啼，此女不是凡夫妻。恐是天仙谪人世，只合人间十三岁。大都好物不坚牢，彩云易散琉璃脆。
醉后狂言酬赠萧殷二协律::白居易::余杭邑客多羇贫，其间甚者萧与殷。天寒身上犹衣葛，日高甑中未拂尘。江城山寺十一月，北风吹沙雪纷纷。宾客不见绨袍惠，黎庶未霑襦袴恩。此时太守自惭愧，重衣复衾有余温。因命染人与针女，先制两裘赠二君。吴绵细软桂布密，柔如狐腋白似云。劳将诗书投赠我，如此小惠何足论。我有大裘君未见，宽广和暖如阳春。此裘非缯亦非纩，裁以法度絮以仁。刀尺钝拙制未毕，出亦不独裹一身。若令在郡得五考，与君展覆杭州人。
和谈校书秋夜感怀呈朝中亲友::白居易::遥夜凉风楚客悲，清砧繁漏月高时。秋霜似鬓年空长，春草如袍位尚卑。词赋擅名来已久，烟霄得路去何迟。汉庭卿相皆知己，不荐扬雄欲荐谁。
春题华阳观::白居易::帝子吹箫逐凤皇，空留仙洞号华阳。落花何处堪惆怅，头白宫人埽影堂。
秋雨中赠元九::白居易::不堪红叶青苔地，又是凉风暮雨天。莫怪独吟秋思苦，比君校近二毛年。
城东闲游::白居易::宠辱忧欢不到情，任他朝市自营营。独寻秋景城东去，白鹿原头信马行。
华阳观桃花时招李六拾遗饮::白居易::华阳观里仙桃发，把酒看花心自知。争忍开时不同醉，明朝后日即空枝。
和友人洛中春感::白居易::莫悲金谷园中月，莫叹天津桥上春。
寄陆补阙::白居易::忽忆前年科第后，此时鸡鹤暂同群。秋风惆怅须吹散，鸡在中庭鹤在云。
华阳观中八月十五日夜招友玩月::白居易::人道秋中明月好，欲邀同赏意如何。华阳洞里秋坛上，今夜清光此处多。
曲江忆元九::白居易::春来无伴闲游少，行乐三分减二分。何况今朝杏园里，闲人逢尽不逢君。
过刘三十二故宅::白居易::不见刘君来近远，门前两度满枝花。朝来惆怅宣平过，柳巷当头第一家。
下邽庄南桃花::白居易::村南无限桃花发，唯我多情独自来。日暮风吹红满地，无人解惜为谁开。
三月三十日题慈恩寺::白居易::慈恩春色今朝尽，尽日裴回倚寺门。惆怅春归留不得，紫藤花下渐黄昏。
看恽家牡丹花戏赠李二十::白居易::香胜烧兰红胜霞，城中最数令公家。人人散后君须看，归到江南无此花。
春中与卢四周谅华阳观同居::白居易::性情懒慢好相亲，门巷萧条称作邻。背烛共怜深夜月，蹋花同惜少年春。杏坛住僻虽宜病，芸阁官微不救贫。文行如君尚憔悴，不知霄汉待何人。
自城东至以诗代书戏招李六拾遗崔二十六先辈::白居易::青门走马趁心期，惆怅归来已校迟。应过唐昌玉蘂后，犹当崇敬牡丹时。暂游还忆崔先辈，欲醉先邀李拾遗。尚残半月芸香俸，不作归粮作酒赀。
县西郊秋寄赠马造::白居易::紫阁峰西清渭东，野烟深处夕阳中。风荷老叶萧条绿，水蓼残花寂寞红。我厌宦游君失意，可怜秋思两心同。
戏题新栽蔷薇::白居易::移根易地莫憔悴，野外庭前一种春。少府无妻春寂寞，花开将尔当夫人。
酬王十八李大见招游山::白居易::自怜幽会心期阻，复愧嘉招书信频。王事牵身去不得，满山松雪属他人。
县南花下醉中留刘五::白居易::百岁几回同酩酊，一年今日最芳菲。愿将花赠天台女，留取刘郎到夜归。
宿杨家::白居易::杨氏弟兄俱醉卧，披衣独起下高斋。夜深不语中庭立，月照藤花影上阶。
醉中留别杨六兄弟::白居易::春初携手春深散，无日花间不醉狂。别后何人堪共醉，犹残十日好风光。
醉中归盩厔::白居易::金光门外昆明路，半醉腾腾信马回。数日非关王事系，牡丹花尽始归来。
游云居寺赠穆三十六地主::白居易::乱峰深处云居路，共蹋花行独惜春。胜地本来无定主，大都山属爱山人。
和王十八蔷薇涧花时有怀萧侍御兼见赠::白居易::霄汉风尘俱是系，蔷薇花委故山深。怜君独向涧中立，一把红芳三处心。
再因公事到骆口驿::白居易::今年到时夏云白，去年来时秋树红。两度见山心有愧，皆因王事到山中。
期李二十文略王十八质夫不至独宿仙游寺::白居易::文略也从牵吏役，质夫何故恋嚣尘。始知解爱山中宿，千万人中无一人。
酬赵秀才赠新登科诸先辈::白居易::莫羡蓬莱鸾鹤侣，道成羽翼自生身。君看名在丹台者，尽是人间修道人。
过天门街::白居易::雪尽终南又欲春，遥怜翠色对红尘。千车万马九衢上，回首看山无一人。
惜玉蘂花有怀集贤王校书起::白居易::芳意将阑风又吹，白云离叶雪辞枝。集贤雠校无闲日，落尽瑶花君不知。
重到毓村宅有感::白居易::欲入中门泪满巾，庭花无主两回春。轩窗帘幕皆依旧，只是堂前欠一人。
乱后过流沟寺::白居易::九月徐州新战后，悲风杀气满山河。唯有流沟山下寺，门前依旧白云多。
叹发落::白居易::多病多愁心自知，行年未老发先衰。随梳落去何须惜，不落终须变作丝。
留别吴七正字::白居易::成名共记甲科上，署吏同登芸阁间。唯是尘心殊道性，秋蓬常转水长闲。
邯郸冬至夜思家::白居易::邯郸驿里逢冬至，抱膝灯前影伴身。想得家中夜深坐，还应说着远行人。
感故张仆射诸妓::白居易::黄金不惜买蛾眉，拣得如花三四枝。歌舞教成心力尽，一朝身去不相随。
游仙游山::白居易::暗将心地出人间，五六年来人怪闲。自嫌恋着未全尽，犹爱云泉多在山。
见尹公亮新诗偶赠绝句::白居易::袖里新诗十首余，吟看句句是琼琚。如何持此将干谒，不及公卿一字书。
长安闲居::白居易::风竹松烟昼掩关，意中长似在深山。无人不怪长安住，何独朝朝暮暮间。
秘书省中忆旧山::白居易::厌从薄宦校青简，悔别故山思白云。犹喜兰台非傲吏，归时应免动移文。
江南送北客因凭寄徐州兄弟书::白居易::故园望断欲何如，楚水吴山万里余。今日因君访兄弟，数行乡泪一封书。
长安正月十五日::白居易::諠諠车骑帝王州，羇病无心逐胜游。明月春风三五夜，万人行乐一人愁。
过高将军墓::白居易::原上新坟委一身，城中旧宅有何人。妓堂宾阁无归日，野草山花又欲春。门客空将感恩泪，白杨风里一霑巾。
寒食卧病::白居易::病逢佳节长叹息，春雨蒙蒙榆柳色。羸坐全非旧日容，扶行半是他人力。諠諠里巷蹋青归，笑闭柴门度寒食。
宿桐庐馆同崔存度醉后作::白居易::江海漂漂共旅游，一尊相劝散穷愁。夜深醒后愁还在，雨滴梧桐山馆秋。
寒食月夜::白居易::风香露重棃花湿，草舍无灯愁未入。南邻北里歌吹时，独倚柴门月中立。
感芍药花寄正一上人::白居易::今日阶前红芍药，几花欲老几花新。开时不解比色相，落后始知如幻身。空门此去几多地，欲把残花问上人。
晚秋闲居::白居易::地僻门深少送迎，披衣闲坐养幽情。秋庭不埽携藤杖，闲蹋梧桐黄叶行。
为薛台悼亡::白居易::半死梧桐老病身，重泉一念一伤神。手携穉子夜归院，月冷空房不见人。
途中寒食::白居易::路傍寒食行人尽，独占春愁在路旁。马上垂鞭愁不语，风吹百草野田香。
题流沟寺古松::白居易::烟叶葱茏苍麈尾，霜皮剥落紫龙鳞。欲知松老看尘壁，死却题诗几许人。
代邻叟言怀::白居易::人生何事心无定，宿昔如今意不同。宿昔愁身不得老，如今恨作白头翁。
自河南经乱关内阻饥兄弟离散各在一处因望月有感聊书所怀寄上浮梁大兄于潜七兄乌江十五兄兼示符离及下邽弟妹::白居易::时难年饥世业空，弟兄羇旅各西东。田园寥落干戈后，骨肉流离道路中。吊影分为千里雁，辞根散作九秋蓬。共看明月应垂泪，一夜乡心五处同。
长安早春旅怀::白居易::轩车歌吹諠都邑，中有一人向隅立。夜深明月卷帘愁，日暮青山望乡泣。风吹新绿草芽坼，雨洒轻黄柳条湿。此生知负少年春，不展愁眉欲三十。
寄湘灵::白居易::泪眼凌寒冻不流，每经高处即回头。遥知别后西楼上，应凭阑干独自愁。
冬至宿杨梅馆::白居易::十一月中长至夜，三千里外远行人。若为独宿杨梅馆，冷枕单床一病身。
临江送夏瞻::白居易::悲君老别我霑巾，七十无家万里身。愁见舟行风又起，白头浪里白头人。
冬夜示敏巢::白居易::炉火欲销灯欲尽，夜长相对百忧生。他时诸处重相见，莫忘今宵灯下情。
及第后忆旧山::白居易::偶献子虚登上第，却吟招隐忆中林。春萝秋桂莫惆怅，纵有浮名不系心。
题李次云窗竹::白居易::不用裁为鸣凤管，不须截作钓鱼竿。千花百草凋零后，留向纷纷雪里看。
花下自劝酒::白居易::酒盏酌来须满满，花枝看即落纷纷。莫言三十是年少，百岁三分已一分。
题李十一东亭::白居易::相思夕上松台立，蛩思蝉声满耳秋。惆怅东亭风月好，主人今夜在鄜州。
重寻杏园::白居易::忽忆芳时频酩酊，却寻醉处重裴回。杏花结子春深后，谁解多情又独来。
曲江独行::白居易::独来独去何人识，厩马朝衣野客心。闲爱无风水边坐，杨花不动树阴阴。
同李十一醉忆元九::白居易::花时同醉破春愁，醉折花枝当酒筹。忽忆故人天际去，计程今日到凉州。
同钱员外题绝粮僧巨川::白居易::三十年来坐对山，唯将无事化人间。斋时往往闻钟笑，一食何如不食闲。
绝句代书赠钱员外::白居易::欲寻秋景闲行去，君病多慵我兴孤。可惜今朝山最好，强能骑马出来无。
禁中九日对菊花酒忆元九::白居易::赐酒盈杯谁共持，宫花满把独相思。相思只傍花边立，尽日吟君咏菊诗。
送王十八归山寄题仙游寺::白居易::曾于太白峰前住，数到仙游寺里来。黑水澄时潭底出，白云破处洞门开。林间暖酒烧红叶，石上题诗埽绿苔。惆怅旧游那复到，菊花时节羡君回。
荅张籍因以代书::白居易::怜君马瘦衣裘薄，许到江东访鄙夫。今日正闲天又暖，可能扶病暂来无。
曲江早春::白居易::曲江柳条渐无力，杏园伯劳初有声。可怜春浅游人少，好傍池边下马行。
见元九悼亡诗因以此寄::白居易::夜泪暗销明月幌，春肠遥断牡丹庭。人间此病治无药，唯有楞伽四卷经。
寒食夜::白居易::无月无灯寒食夜，夜深犹立暗花前。忽因时节惊年几，四十如今欠一年。
杏园花落时招钱员外同醉::白居易::花园欲去去应迟，正是风吹狼藉时。近西数树犹堪醉，半落春风半在枝。
重题西明寺牡丹::白居易::往年君向东都去，曾叹花时君未回。今年况作江陵别，惆怅花前又独来。只愁离别长如此，不道明年花不开。
同钱员外禁中夜直::白居易::宫漏三声知半夜，好风凉月满松筠。此时闲坐寂无语，药树影中唯两人。
禁中夜作书与元九::白居易::心绪万端书两纸，欲封重读意迟迟。五声宫漏初鸣夜，一点窗灯欲灭时。
八月十五日夜禁中独直对月忆元九::白居易::银台金阙夕沈沈，独宿相思在翰林。三五夜中新月色，二千里外故人心。渚宫东面烟波冷，浴殿西头钟漏深。犹恐清光不同见，江陵卑湿足秋阴。
寄陈式五兄::白居易::年来白发两三茎，忆别君时髭未生。惆怅料君应满鬓，当初是我十年兄。
庾顺之以紫霞绮远赠以诗荅之::白居易::千里故人心郑重，一端香绮紫氛氲。开缄日映晚霞色，满幅风生秋水纹。为褥欲裁怜叶破，制裘将翦惜花分。不如缝作合欢被，寤寐相思如对君。
送元八归凤翔::白居易::莫道岐州三日程，其如风雪一身行。与君况是经年别，暂到城来又出城。
雨雪放朝因怀微之::白居易::归骑纷纷满九衢，放朝三日为泥涂。不知雨雪江陵府，今日排衙得免无。
咏怀::白居易::岁去年来尘土中，眼看变作白头翁。如何办得归山计，两顷村田一亩宫。
闻微之江陵卧病以大通中散碧腴垂云膏寄之因题四韵::白居易::已题一帖红消散，又封一合碧云英。凭人寄向江陵去，道路迢迢一月程。未必能治江上瘴，且图遥慰病中情。到时想得君拈得，枕上开看眼暂明。
酬钱员外雪中见寄::白居易::松雪无尘小院寒，闭门不似住长安。烦君想我看心坐，报道心空无可看。
重酬钱员外::白居易::雪中重寄雪山偈，问荅殷勤四句中。本立空名缘破妄，若能无妄亦无空。
独酌忆微之::白居易::独酌花前醉忆君，与君春别又逢春。惆怅银杯来处重，不曾盛酒劝闲人。
微之宅残牡丹::白居易::残红零落无人赏，雨打风摧花不全。诸处见时犹怅望，况当元九小亭前。
八月十五日夜闻崔大员外翰林独直对酒玩月因怀禁中清景偶题是诗::白居易::秋月高悬空碧外，仙郎静玩禁闱间。岁中唯有今宵好，海内无如此地闲。皓色分明双阙榜，清光深到九门关。遥闻独醉还惆怅，不见金波照玉山。
酬王十八见寄::白居易::秋思太白峰头雪，晴忆仙游洞口云。未报皇恩归未得，惭君为寄北山文。
和钱员外青龙寺上方望旧山::白居易::旧峰松雪旧溪云，怅望今朝遥属君。共道使臣非俗吏，南山莫动北山文。
晚秋夜::白居易::碧空溶溶月华静，月里愁人吊孤影。花开残菊傍疏篱，叶下衰桐落寒井。塞鸿飞急觉秋尽，邻鸡鸣迟知夜永。凝情不语空所思，风吹白露衣裳冷。
惜牡丹花二首 一::白居易::惆怅阶前红牡丹，晚来唯有两枝残。明朝风起应吹尽，夜惜衰红把火看。
惜牡丹花二首 二::白居易::寂寞萎红低向雨，离披破艳散随风。晴明落地犹惆怅，何况飘零泥土中。
荅元奉礼同宿见赠::白居易::相逢俱叹不闲身，直日常多斋日频。晓鼓一声分散去，明朝风景属何人。
荅马侍御见赠::白居易::谬入金门侍玉除，烦君问我意何如。蟠木讵堪明主用，笼禽徒与故人疏。苑花似雪同随辇，宫月如眉伴直庐。浅薄求贤思自代，嵇康莫寄绝交书。
夜惜禁中桃花因怀钱员外::白居易::前日归时花正红，今夜宿时枝半空。坐惜残芳君不见，风吹狼藉月明中。
酬和元九东川路诗十二首 骆口驿旧题诗::白居易::拙诗在壁无人爱，鸟污苔侵文字残。唯有多情元侍御，绣衣不惜拂尘看。
酬和元九东川路诗十二首 南秦雪::白居易::往岁曾为西邑吏，惯从骆口到南秦。三时云冷多飞雪，二月山寒少有春。我思旧事犹惆怅，君作初行定苦辛。任赖愁猿寒不叫，若闻猿叫更愁人。
酬和元九东川路诗十二首 山枇杷花二首 一::白居易::万重青嶂蜀门口，一树红花山顶头。春尽忆家归未得，低红如解替君愁。
酬和元九东川路诗十二首 山枇杷花二首 二::白居易::叶如裙色碧绡浅，花似芙蓉红粉轻。若使此花兼解语，推囚御史定违程。
酬和元九东川路诗十二首 江楼月::白居易::嘉陵江曲曲江池，明月虽同人别离。一宵光景潜相忆，两地阴晴远不知。谁料江边怀我夜，正当池畔望君时。今朝共语方同悔，不解多情先寄诗。
酬和元九东川路诗十二首 亚枝花::白居易::山邮花木似平阳，愁杀多情骢马郎。还似升平池畔坐，低头向水自看妆。
酬和元九东川路诗十二首 江上笛::白居易::江上何人夜吹笛，声声似忆故园春。此时闻者堪头白，况是多愁少睡人。
酬和元九东川路诗十二首 嘉陵夜有怀二首 一::白居易::露湿墙花春意深，西廊月上半床阴。怜君独卧无言语，唯我知君此夜心。
酬和元九东川路诗十二首 嘉陵夜有怀二首 二::白居易::不明不暗胧胧月，不暖不寒慢慢风。独卧空床好天气，平明闲事到心中。
酬和元九东川路诗十二首 夜深行::白居易::百牢关外夜行客，三殿角头宵直人。莫道近臣胜远使，其如同是不闲身。
酬和元九东川路诗十二首 望驿台::白居易::靖安宅里当窗柳，望驿台前扑地花。两处春光同日尽，居人思客客思家。
酬和元九东川路诗十二首 江岸棃花::白居易::棃花有思缘和叶，一树江头恼杀君。最似孀闺少年妇，白妆素袖碧纱裙。
荅谢家最小偏怜女::白居易::嫁得梁鸿六七年，耽书爱酒日高眠。雨荒春圃唯生草，雪压朝厨未有烟。身病忧来缘女少，家贫忘却为夫贤。谁知厚俸今无分，枉向秋风吹纸钱。
荅山驿梦::白居易::入君旅梦来千里，闭我幽魂欲二年。莫忘平生行坐处，后堂阶下竹丛前。
和元九与吕二同宿话旧感赠::白居易::见君新赠吕君诗，忆得同年行乐时。争入杏园齐马首，潜过柳曲鬬蛾眉。八人云散俱游宦，七度花开尽别离。闻道秋娘犹且在，至今时复问微之。
萧员外寄新蜀茶::白居易::蜀茶寄到但惊新，渭水煎来始觉珍。满瓯似乳堪持玩，况是春深酒渴人。
寄上大兄::白居易::秋鸿过尽无书信，病戴纱巾强出门。独上荒台东北望，日西愁立到黄昏。
病气::白居易::自知气发每因情，情在何由气得平。若问病根深与浅，此身应与病齐生。
叹元九::白居易::不入城门来五载，同时班列尽官高。何人牢落犹依旧，唯有江陵元士曹。
眼暗::白居易::早年勤倦看书苦，晚岁悲伤出泪多。眼损不知都自取，病成方悟欲如何。夜昏乍似灯将灭，朝暗长疑镜未磨。千药万方治不得，唯应闭目学头陀。
得袁相书::白居易::谷苗深处一农夫，面黑头斑手把锄。何意使人犹识我，就田来送相公书。
病中作::白居易::病来城里诸亲故，厚薄亲疏心总知。唯有蔚章于我分，深于同在翰林时。
感化寺见元九刘三十二题名处::白居易::微之谪去千余里，太白无来十一年。今日见名如见面，尘埃壁上破窗前。
游悟贞寺回山下别张殷衡::白居易::世缘未了治不得，孤负青山心共知。愁君又入都门去，即是红尘满眼时。
村居寄张殷衡::白居易::金氏村中一病夫，生涯濩落性灵迂。唯看老子五千字，不蹋长安十二衢。药铫夜倾残酒煖，竹床寒取旧毡铺。闻君欲发江东去，能到茅庵访别无。
病中得樊大书::白居易::荒村破屋经年卧，寂绝无人问病身。唯有东都樊著作，至今书信尚殷勤。
开元九诗书卷::白居易::红笺白纸两三束，半是君诗半是书。经年不展缘身病，今日开看生蠹鱼。
夜坐::白居易::庭前尽日立到夜，灯下有时坐彻明。此情不语何人会，时复长吁一两声。
暮立::白居易::黄昏独立佛堂前，满地槐花满树蝉。大抵四时心总苦，就中肠断是秋天。
村夜::白居易::霜草苍苍虫切切，村南村北行人绝。独出前门望野田，月明荞麦花如雪。
闻虫::白居易::暗虫唧唧夜绵绵，况是秋阴欲雨天。犹恐愁人暂得睡，声声移近卧床前。
寒食夜有怀::白居易::寒食非长非短夜，春风不热不寒天。可怜时节堪相忆，何况无灯各早眠。
赠内::白居易::漠漠暗苔新雨地，微微凉露欲秋天。莫对月明思往事，损君颜色减君年。
得钱舍人书问眼疾::白居易::春来眼暗少心情，点尽黄连尚未平。唯得君书胜得药，开缄未读眼先明。
还李十一马::白居易::传语李君劳寄马，病来唯著杖扶身。纵拟强骑无出处，却将牵与趁朝人。
九日寄行简::白居易::摘得菊花携得酒，绕村骑马思悠悠。
村居二首 一::白居易::田园莽苍经春早，篱落萧条尽日风。若问经过谈笑者，不过田舍白头翁。
王昭君二首 一::白居易::满面胡沙满鬓风，眉销残黛脸销红。愁苦辛勤憔悴尽，如今却似画图中。
王昭君二首 二::白居易::汉使却回凭寄语，黄金何日赎蛾眉。君王若问妾颜色，莫道不知宫里时。
渭村酬李二十见寄::白居易::百里音书何太迟，暮秋把得暮春诗。柳条绿日君相忆，棃叶红时我始知。莫叹学官贫冷落，犹胜村客病支离。形容意绪遥看取，不似华阳观里时。
初授赞善大夫早朝寄李二十助教::白居易::病身初谒青宫日，衰貌新垂白发年。寂莫曹司非热地，萧条风雪是寒天。远坊早起常侵鼓，瘦马行迟苦费鞭。一种共君官职冷，不如犹得日高眠。
欲与元八卜邻先有是赠::白居易::平生心迹最相亲，欲隐墙东不为身。明月好同三径夜，绿杨宜作两家春。每因暂出犹思伴，岂得安居不择邻。何独终身数相见，子孙长作隔墙人。
游城南留元九李二十晚归::白居易::老游春饮莫相违，不独花稀人亦稀。更劝残杯看日影，犹应趁得鼓声归。
广宣上人以应制诗见示因以赠之诏许上人居安国寺红楼院以诗供奉::白居易::道林谈论惠休诗，一到人天便作师。香积筵承紫泥诏，昭阳歌唱碧云词。红楼许住请银钥，翠辇陪行蹋玉墀。惆怅甘泉曾侍从，与君前后不同时。
重过秘书旧房因题长句::白居易::阁前下马思裴回，第二房门手自开。昔为白面书郎去，今作苍须赞善来。吏人不识多新补，松竹相亲是旧栽。应有题墙名姓在，试将衫袖拂尘埃。
重到城七绝句 见元九::白居易::容貌一日减一日，心情十分无九分。每逢陌路犹嗟叹，何况今朝是见君。
重到城七绝句 高相宅::白居易::青苔故里怀恩地，白发新生抱病身。涕泪虽多无哭处，永宁门馆属他人。
重到城七绝句 张十八::白居易::谏垣几见迁遗补，宪府频闻转殿监。独有咏诗张太祝，十年不改旧官衔。
重到城七绝句 刘家花::白居易::刘家墙上花还发，李十门前草又春。处处伤心心始悟，多情不及少情人。
重到城七绝句 裴五::白居易::莫怪相逢无笑语，感今思旧戟门前。张家伯仲偏相似，每见清扬一惘然。
重到城七绝句 仇家酒::白居易::年年老去欢情少，处处春来感事深。时到仇家非爱酒，醉时心胜醒时心。
重到城七绝句 恒寂师::白居易::旧游分散人零落，如此伤心事几条。会逐禅师坐禅去，一时灭尽定中消。
靖安北街赠李二十::白居易::榆荚抛钱柳展眉，两人并马语行迟。还似往年安福寺，共君私试却回时。
重伤小女子::白居易::学人言语凭床行，嫩似花房脆似琼。才知恩爱迎三岁，未辨东西过一生。汝异下殇应杀礼，吾非上圣讵忘情。伤心自叹鸠巢拙，长堕春雏养不成。
过颜处士墓::白居易::向坟道径没荒榛，满室诗书积暗尘。长夜肯教黄壤晓，悲风不许白杨春。箪瓢颜子生仍促，布被黔娄死更贫。未会悠悠上天意，惜将富寿与何人。
赋得听边鸿::白居易::惊风吹起塞鸿群，半拂平沙半入云。为问昭君月下听，何如苏武雪中闻。
见杨弘贞诗赋因题绝句以自谕::白居易::赋句诗章妙入神，未年三十即无身。常嗟薄命形憔悴，若比弘贞是幸人。
病中早春::白居易::今朝枕上觉头轻，强起阶前试脚行。膻腻断来无气力，风痰恼得少心情。暖消霜瓦津初合，寒减冰渠冻不成。唯有愁人鬓间雪，不随春尽逐春生。
送人贬信州判官::白居易::地僻山深古上饶，土风贫薄道程遥。不唯迁客须恓屑，见说居人也寂寥。溪畔毒沙藏水弩，城头枯树下山魈。若于此郡为卑吏，刺史厅前又折腰。
曲江醉后赠诸亲故::白居易::郭东丘墓何年客，江畔风光几日春。只合殷勤逐杯酒，不须疏索向交亲。中天或有长生药，下界应无不死人。除却醉来开口笑，世间何事更关身。
和元八侍御升平新居四绝句 看花屋::白居易::忽惊映树新开屋，却似当檐故种花。可惜年年红似火，今春始得属元家。
和元八侍御升平新居四绝句 累土山::白居易::堆土渐高山意出，终南移入户庭间。玉峰蓝水应惆怅，恐见新山望旧山。
和元八侍御升平新居四绝句 高亭::白居易::亭脊太高君莫拆，东家留取当西山。好看落日斜衔处，一片春岚映半环。
和元八侍御升平新居四绝句 松树::白居易::白金换得青松树，君既先栽我不栽。幸有西风易凭仗，夜深偷送好声来。
醉后却寄元九::白居易::蒲池村里匆匆别，沣水桥边兀兀回。行到城门残酒醒，万重离恨一时来。
李十一舍人松园饮小酎酒得元八侍御诗叙云在台中推院有鞫狱之苦即事书怀因酬四韵::白居易::爱酒舍人开小酌，能文御史寄新诗。乱松园里醉相忆，古柏厅前忙不知。早夏我当逃暑日，晚衙君是虑囚时。唯应清夜无公事，新草亭中好一期。
重到华阳观旧居::白居易::忆昔初年三十二，当时秋思已难堪。若为重入华阳院，病鬓愁心四十三。
荅劝酒::白居易::莫怪近来都不饮，几回因醉却霑巾。谁料平生狂酒客，如今变作酒悲人。
题王侍御池亭::白居易::朱门深锁春池满，岸落蔷薇水浸莎。毕竟林塘谁是主，主人来少客来多。
听水部吴员外新诗因赠绝句::白居易::朱绂仙郎白雪歌，和人虽少爱人多。明朝说与诗人道，水部如今不姓何。
雨夜忆元九::白居易::天阴一日便堪愁，何况连宵雨不休。一种雨中君最苦，偏梁阁道向通州。
雨中携元九诗访元八侍御::白居易::微之诗卷忆同开，假日多应不入台。好句无人堪共咏，冲泥蹋水就君来。
赠杨秘书巨源::白居易::早闻一箭取辽城，相识虽新有故情。清句三朝谁是敌，白须四海半为兄。贫家薙草时时入，瘦马寻花处处行。不用更教诗过好，折君官职是声名。
寄生衣与微之因题封上::白居易::浅色縠衫轻似雾，纺花纱袴薄于云。莫嫌轻薄但知著，犹恐通州热杀君。
白牡丹::白居易::白花冷澹无人爱，亦占芳名道牡丹。应似东宫白赞善，被人还唤作朝官。
梦旧::白居易::别来老大苦修道，炼得离心成死灰。平生忆念消磨尽，昨夜因何入梦来。
戏题卢秘书新移蔷薇::白居易::风动翠条腰袅娜，露垂红萼泪阑干。移他到此须为主，不别花人莫使看。
曲江夜归闻元八见访::白居易::自入台来见面稀，班中遥得揖容辉。早知相忆来相访，悔待江头明月归。
苦热题恒寂师禅室::白居易::人人避暑走如狂，独有禅师不出房。可是禅房无热到，但能心静即身凉。
微之到通州日授馆未安见尘壁间有数行字读之即仆旧诗其落句云渌水红莲一朵开千花百草无颜色然不知题者何人也微之吟叹不足因缀一章兼录仆诗本同寄省其诗乃十五年前初及第时赠长安妓人阿软绝句缅思往事杳若梦中怀旧感今因酬长句::白居易::十五年前似梦游，曾将诗句结风流。偶助笑歌嘲阿软，可知传诵到通州。昔教红袖佳人唱，今遣青衫司马愁。惆怅又闻题处所，雨淋江馆破墙头。
得微之到官后书备知通州之事怅然有感因成四章 一::白居易::来书子细说通州，州在山根峡岸头。四面千重火云合，中心一道瘴江流。虫蛇白昼拦官道，蚊蚋黄昏扑郡楼。何罪遣君居此地，天高无处问来由。
得微之到官后书备知通州之事怅然有感因成四章 二::白居易::匼匝巅山万仞余，人家应似甑中居。寅年篱下多逢虎，亥日沙头始卖鱼。衣斑梅雨长须熨，米涩畬田不解鉏。努力安心过三考，已曾愁杀李尚书。
得微之到官后书备知通州之事怅然有感因成四章 三::白居易::人稀地僻医巫少，夏旱秋霖瘴疟多。老去一身须爱惜，别来四体得如何。侏儒饱笑东方朔，薏苡谗忧马伏波。莫遣沈愁结成病，时时一唱濯缨歌。
得微之到官后书备知通州之事怅然有感因成四章 四::白居易::通州海内恓惶地，司马人间冗长官。伤鸟有弦惊不定，卧龙无水动应难。剑埋狱底谁深掘，松偃霜中尽冷看。举目争能不惆怅，高车大马满长安。
病中荅招饮者::白居易::顾我镜中悲白发，尽君花下醉青春。不缘眼痛兼身病，可是尊前第二人。
燕子楼三首 一::白居易::满窗明月满帘霜，被冷灯残拂卧床。燕子楼中霜月夜，秋来只为一人长。
燕子楼三首 二::白居易::钿晕罗衫色似烟，几回欲著即潸然。自从不舞霓裳曲，叠在空箱十一年。
燕子楼三首 三::白居易::今春有客洛阳回，曾到尚书墓上来。见说白杨堪作柱，争教红粉不成灰。
初贬官过望秦岭::白居易::草草辞家忧后事，迟迟去国问前途。望秦岭上回头立，无限秋风吹白须。
蓝桥驿见元九诗::白居易::蓝桥春雪君归日，秦岭秋风我去时。每到驿亭先下马，循墙绕柱觅君诗。
韩公堆寄元九::白居易::韩公堆北涧西头，冷雨凉风拂面秋。努力南行少惆怅，江州犹似胜通州。
发商州::白居易::商州馆里停三日，待得妻孥相逐行。若比李三犹自胜，儿啼妇哭不闻声。
武关南见元九题山石榴见寄::白居易::往来同路不同时，前后相思两不知。行过关门三四里，榴花不见见君诗。
红鹦鹉::白居易::安南远进红鹦鹉，色似桃花语似人。文章辩慧皆如此，笼槛何年出得身。
题四皓庙::白居易::卧逃秦乱起安刘，舒卷如云得自由。若有精灵应笑我，不成一事谪江州。
罢药::白居易::自学坐禅休服药，从他时复病沈沈。此身不要全彊健，彊健多生人我心。
白鹭::白居易::人生四十未全衰，我为愁多白发垂。何故水边双白鹭，无愁头上亦垂丝。
江上吟元八绝句::白居易::大江深处月明时，一夜吟君小律诗。应有水仙潜出听，翻将唱作步虚词。
登郢州白雪楼::白居易::白雪楼中一望乡，青山蔟蔟水茫茫。朝来渡口逢京使，说道烟尘近洛阳。
舟夜赠内::白居易::三声猿后垂乡泪，一叶舟中载病身。莫凭水窗南北望，月明月暗总愁人。
逢旧::白居易::我梳白发添新恨，君埽青蛾减旧容。应被傍人怪惆怅，少年离别老相逢。
浦中夜泊::白居易::暗上江堤还独立，水风霜气夜棱棱。回看深浦停舟处，芦荻花中一点灯。
卢侍御与崔评事为予于黄鹤楼置宴宴罢同望::白居易::江边黄鹤古时楼，劳置华筵待我游。楚思淼茫云水冷，商声清脆管弦秋。白花浪溅头陀寺，红叶林笼鹦鹉洲。总是平生未行处，醉来堪赏醒堪愁。
舟中读元九诗::白居易::把君诗卷灯前读，诗尽灯残天未明。眼痛灭灯犹暗坐，逆风吹浪打船声。
舟行阻风寄李十一舍人::白居易::扁舟厌泊烟波上，轻策闲寻浦屿间。虎蹋青泥稠似印，风吹白浪大于山。且愁江郡何时到，敢望京都几岁还。今日料君朝退后，迎寒新酎煖开颜。
题王处士郊居::白居易::半依云渚半依山，爱此令人不欲还。负郭田园八九顷，向阳茅屋两三间。寒松纵老风标在，野鹤虽饥饮啄闲。一卧江村来早晚，著书盈帙鬓毛斑。
岁晚旅望::白居易::朝来暮去星霜换，阴惨阳舒气序牵。万物秋霜能坏色，四时冬日最凋年。烟波半露新沙地，鸟雀群飞欲雪天。向晚苍苍南北望，穷阴旅思两无边。
晏坐闲吟::白居易::昔为京洛声华客，今作江湖潦倒翁。意气销磨群动里，形骸变化百年中。霜侵残鬓无多黑，酒伴衰颜只暂红。愿学禅门非想定，千愁万念一时空。
题李山人::白居易::厨无烟火室无妻，篱落萧条屋舍低。每日将何疗饥渴，井华云粉一刀圭。
读庄子::白居易::去国辞家谪异方，中心自怪少忧伤。为寻庄子知归处，认得无何是本乡。
放言五首 一::白居易::朝真暮伪何人辨，古往今来底事无。但爱臧生能诈圣，可知宁子解佯愚。草萤有耀终非火，荷露虽团岂是珠。不取燔柴兼照乘，可怜光彩亦何殊。
放言五首 二::白居易::世途倚伏都无定，尘网牵缠卒未休。祸福回还车转毂，荣枯反复手藏钩。龟灵未免刳肠患，马失应无折足忧。不信君看弈棋者，输赢须待局终头。
放言五首 三::白居易::赠君一法决狐疑，不用钻龟与祝蓍。试玉要烧三日满，辨材须待七年期。周公恐惧流言后，王莽谦恭未篡时。向使当初身便死，一生真伪复谁知。
放言五首 四::白居易::谁家第宅成还破，何处亲宾哭复歌。昨日屋头堪炙手，今朝门外好张罗。北邙未省留闲地，东海何曾有定波。莫笑贱贫夸富贵，共成枯骨两如何。
放言五首 五::白居易::泰山不要欺毫末，颜子无心羡老彭。松树千年终是朽，槿花一日自为荣。何须恋世常忧死，亦莫嫌身漫厌生。生去死来都是幻，幻人哀乐系何情。
岁暮道情二首 一::白居易::壮日苦曾惊岁月，长年都不惜光阴。为学空门平等法，先齐老少死生心。
岁暮道情二首 二::白居易::半故青衫半白头，雪风吹面上江楼。禅功自见无人觉，合是愁时亦不愁。
强酒::白居易::若不坐禅销妄想，即须行醉放狂歌。不然秋月春风夜，争那闲思往事何。
独树浦雨夜寄李六郎中::白居易::忽忆两家同里巷，何曾一处不追随。闲游预算分朝日，静语多同待漏时。花下放狂冲黑饮，灯前起坐彻明棋。可知风雨孤舟夜，芦苇丛中作此诗。
听崔七妓人筝::白居易::花脸云鬟坐玉楼，十三弦里一时愁。凭君向道休弹去，白尽江州司马头。
望江州::白居易::江回望见双华表，知是浔阳西郭门。犹去孤舟三四里，水烟沙雨欲黄昏。
醉后题李马二妓::白居易::行摇云髻花钿节，应似霓裳趁管弦。艳动舞裙浑是火，愁凝歌黛欲生烟。有风纵道能回雪，无水何由忽吐莲。疑是两般心未决，雨中神女月中仙。
卢侍御小妓乞诗座上留赠::白居易::郁金香汗裛歌巾，山石榴花染舞裙。好似文君还对酒，胜于神女不归云。梦中那及觉时见，宋玉荆王应羡君。
谪居::白居易::面瘦头斑四十四，远谪江州为郡史。逢时弃置从不才，未老衰羸为何事。火烧寒涧松为烬，霜降春林花委地。遭时荣悴一时间，岂是昭昭上天意。
初到江州寄翰林张李杜三学士::白居易::早攀霄汉上天衢，晚落风波委世途。雨露施恩无厚薄，蓬蒿随分有荣枯。伤禽侧翅惊弓箭，老妇低颜事舅姑。碧落三仙曾识面，年深记得姓名无。
庾楼晓望::白居易::独凭朱槛立凌晨，山色初明水色新。竹雾晓笼衔岭月，蘋风暖送过江春。子城阴处犹残雪，衙鼓声前未有尘。三百年来庾楼上，曾经多少望乡人。
宿西林寺::白居易::木落天晴山翠开，爱山骑马入山来。心知不及柴桑令，一宿西林便却回。
题山石榴花::白居易::一丛千朵压阑干，翦碎红绡却作团。风袅舞腰香不尽，露销妆脸泪新干。蔷薇带刺攀应懒，菡萏生泥玩亦难。争及此花檐户下，任人采弄尽人看。
代春赠::白居易::山吐晴岚水放光，辛夷花白柳梢黄。但知莫作江西意，风景何曾异帝乡。
荅春::白居易::草烟低重水花明，从道风光似帝京。其奈山猿江上叫，故乡无此断肠声。
惜落花赠崔二十四::白居易::漠漠纷纷不奈何，狂风急雨两相和。晚来怅望君知否，枝上稀疏地上多。
北楼送客归上都::白居易::凭高眺远一凄凄，却下朱阑即解携。京路人归天直北，江楼客散日平西。长津欲度回渡尾，残酒重倾簇马蹄。不独别君须强饮，穷愁自要醉如泥。
北亭招客::白居易::疏散郡丞同野客，幽闲官舍抵山家。春风北户千茎竹，晚日东园一树花。小盏吹醅尝冷酒，深炉敲火炙新茶。能来近日观棋否，太守知慵放晚衙。
宿西林寺早赴东林满上人之会因寄崔二十二员外::白居易::谪辞魏阙鹓鸾隔，老入庐山麋鹿随。薄暮萧条投寺宿，凌晨清净与僧期。双林我起闻钟后，只日君趋入阁时。鹏鷃高低分皆定，莫劳心力远相思。
早春闻提壶鸟因题邻家::白居易::厌听秋猿催下泪，喜闻春鸟劝提壶。谁家红树先花发，何处青楼有酒酤。进士麄豪寻静尽，拾遗风采近都无。欲期明日东邻醉，变作腾腾一俗夫。
见紫薇花忆微之::白居易::一丛暗澹将何比，浅碧笼裙衬紫巾。除却微之见应爱，人间少有别花人。
过郑处士::白居易::闻道移居村坞间，竹林多处独开关。故来不是求他事，暂借南亭一望山。
题庐山山下汤泉::白居易::一眼汤泉流向东，浸泥浇草煖无功。骊山温水因何事，流入金铺玉甃中。
秋热::白居易::西江风候接南威，暑气常多秋气微。犹道江州最凉冷，至今九月着生衣。
题元八谿居::白居易::溪岚漠漠树重重，水槛山窗次第逢。晚叶尚开红踯躅，秋芳初结白芙蓉。声来枕上千年鹤，影落杯中五老峰。更愧殷勤留客意，鱼鲜饭细酒香浓。
阶下莲::白居易::叶展影翻当砌月，花开香散入帘风。不如种在天池上，犹胜生于野水中。
夜宿江浦闻元八改官因寄此什::白居易::君游丹陛已三迁，我泛沧浪欲二年。剑珮晓趋双凤阙，烟波夜宿一渔船。交亲尽在青云上，乡国遥抛白日边。若报生涯应笑杀，结茅栽芋种畬田。
送客之湖南::白居易::年年渐见南方物，事事堪伤北客情。山鬼趫跳唯一足，峡猿哀怨过三声。帆开青草湖中去，衣湿黄梅雨里行。别后双鱼难定寄，近来潮不到湓城。
百花亭晚望夜归::白居易::百花亭上晚裴回，云影阴晴掩复开。日色悠扬暎山尽，雨声萧飒渡江来。鬓毛遇病双如雪，心绪逢秋一似灰。向夜欲归愁未了，满湖明月小船回。
寄李相公崔侍郎钱舍人::白居易::曾陪鹤驭两三仙，亲侍龙舆四五年。天上欢华春有限，世间漂泊海无边。荣枯事过都成梦，忧喜心忘便是禅。官满更归何处去，香炉峰在宅门前。
厅前桂::白居易::天台岭上凌霜树，司马厅前委地丛。一种不生明月里，山中犹校胜尘中。
寻王道士药堂因有题赠::白居易::行行觅路缘松峤，步步寻花到杏坛。白石先生小有洞，黄芽姹女大还丹。常悲东郭千家冢，欲乞西山五色丸。但恐长生须有籍，仙台试为检名看。
南浦岁暮对酒送王十五归京::白居易::腊后冰生覆湓水，夜来云暗失庐山。风飘细雪落如米，索索萧萧芦苇间。此地二年留我住，今朝一酌送君还。相看渐老无过醉，聚散穷通总是闲。
闻李十一出牧澧州崔二十二出牧果州因寄绝句::白居易::平生相见即眉开，静念无如李与崔。各是天涯为刺史，缘何不觅九江来。
元和十三年淮寇未平诏停岁仗愤然有感率尔成章::白居易::闻停岁仗轸皇情，应为淮西寇未平。不分气从歌里发，无明心向酒中生。愚计忽思飞短檄，狂心便欲请长缨。从来妄动多如此，自笑何曾得事成。
上香炉峰::白居易::倚石攀箩歇病身，青笻竹仗白纱巾。他时画出庐山障，便是香炉峰上人。
忆微之::白居易::与君何日出屯蒙，鱼恋江湖鸟厌笼。分手各抛沧海畔，折腰俱老绿衫中。三年隔阔音尘断，两地飘零气味同。又被新年劝相忆，柳条黄软欲春风。
寒食江畔::白居易::草香沙暖水云晴，风景令人忆帝京。还似往年春气味，不宜今日病心情。闻莺树下沈吟立，信马江头取次行。忽见紫桐花怅望，下邽明日是清明。
三月三日登庾楼寄庾三十二::白居易::三日欢游辞曲水，二年愁卧在长沙。每登高处长相忆，何况兹楼属庾家。
闻李六景俭自河东令授唐邓行军司马以诗贺之::白居易::谁能淮上静风波，闻道河东应此科。不独文词供奏记，定将谈笑解兵戈。泥埋剑戟终难久，水借蛟龙可在多。四十着绯军司马，男儿官职未蹉跎。
大林寺桃花::白居易::人间四月芳菲尽，山寺桃花始盛开。长恨春归无觅处，不知转入此中来。
咏怀::白居易::自从委顺任浮沈，渐觉年多功用深。面上减除忧喜色，胸中消尽是非心。妻儿不问唯耽酒，冠盖皆慵只抱琴。长笑灵均不知命，江蓠丛畔苦悲吟。
箬岘东池::白居易::箬岘亭东有小池，早荷新荇绿参差。中宵把火行人发，惊起双栖白鹭鸶。
建昌江::白居易::建昌江水县门前，立马教人唤渡船。忽似往年归蔡渡，草风沙雨渭河边。
哭从弟::白居易::伤心一尉便终身，叔母年高新妇贫。一片绿衫消不得，腰金拖紫是何人。
香炉峰下新卜山居草堂初成偶题东壁::白居易::五架三间新草堂，石阶桂柱竹编墙。南檐纳日冬天暖，北户迎风夏月凉。洒砌飞泉才有点，拂窗斜竹不成行。来春更葺东厢屋，纸阁芦帘著孟光。
重题 一::白居易::喜入山林初息影，厌趋朝市久劳生。早年薄有烟霞志，岁晚深谙世俗情。已许虎溪云里卧，不争龙尾道前行。从兹耳界应清净，免见啾啾毁誉声。
重题 二::白居易::长松树下小溪头，班鹿胎巾白布裘。药圃茶园为产业，野麋林鹤是交游。云生涧户衣裳润，岚隐山厨火烛幽。最爱一泉新引得，清泠屈曲绕阶流。
重题 三::白居易::日高睡足犹慵起，小阁重衾不怕寒。遗爱寺钟欹枕听，香炉峰雪拨帘看。匡庐便是逃名地，司马仍为送老官。心泰身宁是归处，故乡何独在长安。
重题 四::白居易::宦途自此心长别，世事从今口不言。岂止形骸同土木，兼将寿夭任乾坤。胸中壮气犹须遣，身外浮荣何足论。还有一条遗恨事，高家门馆未酬恩。
正月十五日夜东林寺学禅偶怀蓝田杨主簿因呈智禅师::白居易::新年三五东林夕，星汉迢迢钟梵迟。花县当君行乐夜，松房是我坐禅时。忽看月满还相忆，始叹春来自不知。不觉定中微念起，明朝更问雁门师。
临水坐::白居易::昔为东掖垣中客，今作西方社内人。手把杨枝临水坐，闲思往事似前身。
山中与元九书因题书后::白居易::忆昔封书与君夜，金銮殿后欲明天。今夜封书在何处，庐山庵里晚灯前。笼鸟槛猿俱未死，人间相见是何年。
戏赠李十三判官::白居易::垂鞭相送醉醺醺，遥见庐山指似君。想君初觉从军乐，未爱香炉峰上云。
江亭夕望::白居易::凭高望远思悠哉，晚上江亭夜未回。日欲没时红浪沸，月初生处白烟开。辞枝雪蘂将春去，满镊霜毛送老来。争敢三年作归计，心知不及贾生才。
酬元员外三月三十日慈恩寺相忆见寄::白居易::怅望慈恩三月尽，紫桐花落鸟关关。诚知曲水春相忆，其奈长沙老未还。赤岭猿声催白首，黄茅瘴色换朱颜。谁言南国无霜雪，尽在愁人鬓发间。
偶然二首 一::白居易::楚怀邪乱灵均直，放弃合宜何恻恻。汉文明圣贾生贤，谪向长沙堪叹息。人事多端何足怪，天文至信犹差忒。月离于毕合滂沱，有时不雨何能测。
谢李六郎中寄新蜀茶::白居易::故情周匝向交亲，新茗分张及病身。红纸一封书后信，绿芽十片火前春。汤添勺水煎鱼眼，末下刀圭搅麹尘。不寄他人先寄我，应缘我是别茶人。
酬赠李炼师见招::白居易::几年司谏直承明，今日求真礼上清。曾犯龙鳞容不死，欲骑鹤背觅长生。刘纲有妇仙同得，伯道无儿累更轻。若许移家相近住，便驱鸡犬上层城。
登西楼忆行简::白居易::每因楼上西南望，始觉人间道路长。碍日暮山青蔟蔟，漫天秋水白茫茫。风波不见三年面，书信难传万里肠。早晚东归来下峡，稳乘船舫过瞿唐。
读僧灵彻诗::白居易::东林寺里西廊下，石片镌题数首诗。言句怪来还校别，看名知是老汤师。
听李士良琵琶::白居易::声似胡儿弹舌语，愁如塞月恨边云。闲人暂听犹眉敛，可使和蕃公主闻。
昭君怨::白居易::明妃风貌最娉婷，合在椒房应四星。只得当年备宫掖，何曾专夜奉帏屏。见疏从道迷图画，知屈那教配虏庭。自是君恩薄如纸，不须一向恨丹青。
闲吟::白居易::自从苦学空门法，销尽平生种种心。唯有诗魔降未得，每逢风月一闲吟。
戏问山石榴::白居易::小树山榴近砌栽，半含红萼带花来。争知司马夫人妒，移到庭前便不开。
编集拙诗成一十五卷因题卷末戏赠元九李二十::白居易::一篇长恨有风情，十首秦吟近正声。每被老元偷格律，苦教短李伏歌行。世间富贵应无分，身后文章合有名。莫怪气粗言语大，新排十五卷诗成。
湖上闲望::白居易::藤花浪拂紫茸条，菰叶风翻绿剪刀。闲弄水芳生楚思，时时合眼咏离骚。
元九以绿丝布白轻褣见寄制成衣服以诗报知::白居易::绿丝文布素轻褣，珍重京华手自封。贫友远劳君寄附，病妻亲为我裁缝。袴花白似秋云薄，衫色青于春草浓。欲著却休知不称，折腰无复旧形容。
自题::白居易::功名宿昔人多许，宠辱斯须自不如。一旦失恩先左降，三年随例未量移。马头觅角生何日，石火敲光住几时。前事是身俱若此，空门不去欲何之。
寻郭道士不遇::白居易::郡中乞假来相访，洞里朝元去不逢。看院祗留双白鹤，入门惟见一青松。药炉有火丹应伏，云碓无人水自舂。欲问参同契中事，更期何日得从容。
浔阳春三首 春生::白居易::春生何处暗周游，海角天涯遍始休。先遣和风报消息，续教啼鸟说来由。展张草色长河畔，点缀花房小树头。若到故园应觅我，为传沦落在江州。
浔阳春三首 春来::白居易::春来触地故乡情，忽见风光忆两京。金谷蹋花香骑入，曲江碾草钿车行。谁家绿酒欢连夜，何处红楼睡失明。独有不眠不醉客，经春冷坐古湓城。
浔阳春三首 春去::白居易::一从泽畔为迁客，两度江头送暮春。白发更添今日鬓，青衫不改去年身。百川未有回流水，一老终无却少人。四十六时三月尽，送春争得不殷勤。
梦微之::白居易::晨起临风一惆怅，通川湓水断相闻。不知忆我因何事，昨夜三回梦见君。
赠韦炼师::白居易::浔阳迁客为居士，身似浮云心似灰。上界女仙无嗜欲，何因相顾两裴回。共疑过去人间世，曾作谁家夫妇来。
得行简书闻欲下峡先以诗寄::白居易::朝来又得东川信，欲取春初发梓州。书报九江闻暂喜，路经三峡想还愁。潇湘瘴雾加餐饭，滟滪惊波稳泊舟。欲寄两行迎尔泪，长江不肯向西流。
南湖早春::白居易::风回云断雨初晴，返照湖边暖复明。乱点碎红山杏发，平铺新绿水蘋生。翅低白雁飞仍重，舌涩黄鹂语未成。不道江南春不好，年年衰病减心情。
元十八从事南海欲出庐山临别旧居有恋泉声之什因以投和兼伸别情::白居易::贤侯辟士礼从容，莫恋泉声问所从。雨露初承黄纸诏，烟霞欲别紫霄峰。伤弓未息新惊鸟，得水难留久卧龙。我正退藏君变化，一杯可易得相逢。
题韦家泉池::白居易::泉落青山出白云，萦村绕郭几家分。自从引作池中水，深浅方圆一任君。
遣怀::白居易::羲和走驭趁年光，不许人间日月长。遂使四时都似电，争教两鬓不成霜。荣销枯去无非命，壮尽衰来亦是常。已共身心要约定，穷通生死不惊忙。
点额鱼::白居易::龙门点额意何如，红尾青鬐却返初。见说在天行雨苦，为龙未必胜为鱼。
闻龟儿咏诗::白居易::怜渠已解咏诗章，摇膝支颐学二郎。莫学二郎吟太苦，才年四十鬓如霜。
对酒::白居易::未济卦中休卜命，参同契里莫劳心。无如饮此销愁物，一饷愁消直万金。
东墙夜合树去秋为风雨所摧今年花时怅然有感::白居易::碧荑红缕今何在，风雨飘将去不回。惆怅去年墙下地，今春唯有荠花开。
病起::白居易::病不出门无限时，今朝强出与谁期。经年不上江楼醉，劳动春风飏酒旗。
梦亡友刘太白同游彰敬寺::白居易::三千里外卧江州，十五年前哭老刘。昨夜梦中彰敬寺，死生魂魄暂同游。
与果上人殁时题此诀别兼简二林僧社::白居易::本结菩提香火社，为嫌烦恼电泡身。不须惆怅从师去，先请西方作主人。
刘十九同宿::白居易::红旗破贼非吾事，黄纸除书无我名。唯共嵩阳刘处士，围棋赌酒到天明。
十二年冬江西温暖喜元八寄金石棱到因题此诗::白居易::今冬腊候不严凝，暖雾温风气上腾。山脚崦中才有雪，江流慢处亦无冰。欲将何药防春瘴，只有元家金石棱。
闲意::白居易::不争荣耀任沈沦，日与时疏共道亲。北省朋僚音信断，东林长老往还频。病停夜食闲如社，慵拥朝裘暖似春。渐老溅谙闲气味，终身不拟作忙人。
衰病::白居易::老辞游冶寻花伴，病别荒狂旧酒徒。更恐五年三岁后，些些谭笑亦应无。
题诗屏风绝句::白居易::相忆采君诗作障，自书自勘不辞劳。障成定被人争写，从此南中纸价高。
荅微之::白居易::君写我诗盈寺壁，我题君句满屏风。与君相遇知何处，两叶浮萍大海中。
山枇杷::白居易::深山老去惜年华，况对东谿野枇杷。火树风来翻绛焰，琼枝日出晒红纱。回看桃李都无色，映得芙蓉不是花。争奈结根深石底，无因移得到人家。
闻李尚书拜相因以长句寄贺微之::白居易::怜君不久在通川，知已新提造化权。夔卨定求才济世，张雷应辨气冲天。那知沦落天涯日，正是陶钧海内年。肯向泥中抛折剑，不收重铸作龙泉。
雨中赴刘十九二林之期及到寺刘已先去因以四韵寄之::白居易::云中台殿泥中路，既阻同游懒却还。将谓独愁犹对雨，不知多兴已寻山。才应行到千峰里，只校来迟半日间。最惜杜鹃花烂熳，春风吹尽不同攀。
蔷薇正开春酒初熟因招刘十九张大夫崔二十四同饮::白居易::瓮头竹叶经春熟，阶底蔷薇入夏开。似火浅深红压架，如饧气味绿黏台。试将诗句相招去，倘有风情或可来。明日早花应更好，心期同醉卯时杯。
李白墓::白居易::采石江边李白坟，遶田无限草连云。可怜荒垅穷泉骨，曾有惊天动地文。但是诗人多薄命，就中沦落不过君。
戏荅诸少年::白居易::顾我长年头似雪，饶君壮岁气如云。朱颜今日虽欺我，白发他时不放君。
风雨晚泊::白居易::苦竹林边芦苇丛，停舟一望思无穷。青苔扑地连春雨，白浪掀天尽日风。忽忽百年行欲半，茫茫万事坐成空。此生飘荡何时定，一缕鸿毛天地中。
题崔使君新楼::白居易::忧人何处可消忧，碧瓮红栏湓水头。从此浔阳风月夜，崔公楼替庾公楼。
赠昙禅师::白居易::五年不入慈恩寺，今日寻师始一来。欲知火宅焚烧苦，方寸如今化作灰。
醉吟二首 一::白居易::空王百法学未得，姹女丹砂烧即飞。事事无成身老也，醉乡不去欲何归。
醉吟二首 二::白居易::两鬓千茎新似雪，十分一盏欲如泥。酒狂又引诗魔发，日午悲吟到日西。
荅元八郎中杨十二博士::白居易::身觉浮云无所著，心同止水有何情。但知潇洒疏朝市，不要崎岖隐姓名。尽日观鱼临涧坐，有时随鹿上山行。谁能抛得人间事，来共腾腾过此生。
湖亭与行简宿::白居易::浔阳少有风情客，招宿湖亭尽却回。水槛虚凉风月好，夜深谁共阿怜来。
八月十五日夜湓亭望月::白居易::昔年八月十五夜，曲江池畔杏园边。今年八月十五夜，湓浦沙头水馆前。西北望乡何处是，东南见月几回圆。临风一叹无人会，今夜清光似往年。
赠江客::白居易::江柳影寒新雨地，塞鸿声急欲霜天。愁君独向沙头宿，水遶芦花月满船。
问韦山人山甫::白居易::身名身事两蹉跎，试就先生问若何。从此神仙学得否，白须虽有未为多。
送萧炼师步虚词十首卷后以二绝继之 一::白居易::欲上瀛州临别时，赠君十首步虚词。天仙若爱应相问，可道江州司马诗。
送萧炼师步虚词十首卷后以二绝继之 二::白居易::花纸瑶缄松墨字，把将天上共谁开。试呈王母如堪唱，发遣双成更取来。
赠李兵马使::白居易::身得贰师余气概，家藏都尉旧诗章。江南别有楼船将，燕颔虬须不姓杨。
庐山草堂夜雨独宿寄牛二李七庾三十二员外::白居易::丹霄携手三君子，白发垂头一病翁。兰省花时锦帐下，庐山雨夜草庵中。终身胶漆心应在，半路云泥迹不同。唯有无生三昧观，荣枯一照两成空。
闻杨十二新拜省郎遥以诗贺::白居易::文昌新入有光辉，紫界宫墙白粉闱。晓日鸡人传漏箭，春风侍女护朝衣。雪飘歌句高难和，鹤拂烟霄老惯飞。官职声名俱入手，近来诗客似君稀。
三月三日怀微之::白居易::良时光景长虚掷，壮岁风情已暗销。忽忆同为校书日，每年同醉是今朝。
赠韦八::白居易::辞君岁久见君初，白发惊嗟两有余。容鬓别来今至此，心情料取合何如。曾同曲水花亭醉，亦共华阳竹院居。岂料天南相见夜，哀猿瘴雾宿匡庐。
春听琵琶兼简长孙司户::白居易::四弦不似琵琶声，乱写真珠细撼铃。指底商风悲飒飒，舌头胡语苦醒醒。如言都尉思京国，似诉明妃厌虏庭。迁客共君想劝谏，春肠易断不须听。
送韦侍御量移金州司马::白居易::春欢雨露同霑泽，冬叹风霜独满衣。留滞多时如我少，迁移好处似君稀。卧龙云到须先起，蛰燕雷惊尚未飞。莫恨东西沟水别，沧溟长短拟同归。
自到浔阳生三女子因诠真理用遣妄怀::白居易::宦途本自安身拙，世累由来向老多。远谪四年徒已矣，晚生三女拟如何。预愁嫁娶真成患，细念因缘尽是魔。赖学空王治苦法，须抛烦恼入头陀。
江西裴常侍以优礼见待又蒙赠诗辄叙鄙诚用伸感谢::白居易::一从簪笏事金貂，每借温颜放折腰。长觉身轻离泥滓，忽惊手重捧琼瑶。马因回顾虽增价，桐遇知音已半焦。他日秉钧如见念，壮心直气未全销。
除忠州寄谢崔相公::白居易::提拔出泥知力竭，吹嘘生翅见情深。剑锋缺折难冲斗，桐尾烧焦岂望琴。感旧两行年老泪，酬恩一寸岁寒心。忠州好恶何须问，鸟得辞笼不择林。
初除官蒙裴常侍赠鹘衔瑞草绯袍鱼袋因谢惠贶兼抒离情::白居易::新授铜符未着绯，因君装束始光辉。惠深范叔绨袍赠，荣过苏秦佩印归。鱼缀白金随步跃，鹘衔红绶遶身飞。明朝恋别朱门泪，不敢多垂恐污衣。
洪州逢熊孺登::白居易::靖安院里辛夷下，醉笑狂吟气最麤。莫问别来多少苦，低头看取白髭须。
初著刺史绯荅友人见赠::白居易::故人安慰善为辞，五十专城道未迟。徒使花袍红似火，其如蓬鬓白成丝。且贪薄俸君应惜，不称衰容我自知。银印可怜将底用，只堪归舍吓妻儿。
又荅贺客::白居易::银章暂假为专城，贺客来多懒起迎。似挂绯衫衣架上，朽株枯竹有何荣。
别草堂三绝句 一::白居易::正听山鸟向阳眠，黄纸除书落枕前。为感君恩须暂起，炉峰不拟住多年。
别草堂三绝句 二::白居易::久眠褐被为居士，忽挂绯袍作使君。身出草堂心不出，庐山未要勒移文。
别草堂三绝句 三::白居易::三间茅舍向山开，一带山泉遶舍回。山色泉声莫惆怅，三年官满却归来。
锺陵饯送::白居易::翠幕红筵高在云，歌钟一曲万家闻。路人指点滕王阁，看送忠州白使君。
过故人旧宅::王乔::故人轩骑罢归来，旧宅园林闲不开。唯余挟瑟楼中妇，哭向平生歌舞台。
落第归乡留别长安主人::豆卢复::客里愁多不记春，闻莺始叹柳条新。年年下第东归去，羞见长安旧主人。
西施石::楼颕::西施昔日浣纱津，石上青苔思杀人。一去姑苏不复返，岸旁桃李为谁春。
咏石季伦::李清::金谷繁华石季伦，只能谋富不谋身。当时纵与绿珠去，犹有无穷歌舞人。
怀素上人草书歌::鲁收::吾观文士多利用，笔精墨妙诚堪重。身上艺能无不通，就中草圣最天纵。有时兴酣发神机，抽毫点墨纵横挥。风声吼烈随手起，龙蛇迸落空壁飞。连拂数行势不绝，藤悬查蹙生奇节。划然放纵惊云涛，或时顿挫萦豪发。自言转腕无所拘，大笑羲之用阵图。狂来纸尽势不尽，投笔抗声连叫呼。信知鬼神助此道，墨池未尽书已好。行路谈君口不容，满堂观者空绝倒。所恨时人多笑声，唯知贱实翻贵名。观尔向来三五字，颠奇何谢张先生。
怀素上人草书歌::朱逵::几年出家通宿命，一朝却忆临池圣。转腕摧锋增崛崎，秋毫茧纸常相随。衡阳客舍来相访，连饮百杯神转王。忽闻风里度飞泉，纸落纷纷如跕鸢。形容脱略真如助，心思周游在何处。笔下惟看激电流，字成只畏盘龙去。怪状崩腾若转蓬，飞丝历乱如回风。长松老死倚云壁，蹙浪相翻惊海鸿。于今年少尚如此，历睹远代无伦比。妙绝当动鬼神泣，崔蔡幽魂更心死。
祀风师乐章 送神::包佶::微穆敷华能应节，飘扬发彩宜行庆。送迎灵驾神心飨，跪拜灵坛礼容盛。气和草木发萌芽，德畅禽鱼遂翔泳。永望翠盖逐流云，自兹率土调春令。
祀雨师乐章 送神::包佶::整驾升车望寥廓，垂阴荐祉荡昏氛。飨时灵贶僾如在，乐罢余声遥可闻。饮福陈诚礼容备，撤俎终献曙光分。跪拜临坛结空想，年年应节候油云。
答窦援遗卧病见寄::包佶::今春扶病移沧海，几度承恩对白花。送客屡闻帘外鹊，销愁已辨酒中虵。瓶开枸杞悬泉水，鼎炼芙蓉伏火砂。误入尘埃牵吏役，羞将簿领到君家。
戏题诸判官厅壁::包佶::六十老翁无所取，二三君子不相遗。愿留今日交欢意，直到隳官谢病时。
朝拜元陵::包佶::宫前石马对中峰，云里金铺闭几重。不见露盘迎晓日，唯闻木斧扣寒松。
宿庐山赠白鹤观刘尊师::包佶::苍苍五老雾中坛，杳杳三山洞里官。手护昆仑象牙简，心推霹雳枣枝盘。春飞雪粉如毫润，晓漱琼膏冰齿寒。渐恨流年筋力少，惟思露冕事星冠。
观壁卢九想图::包佶::一世荣枯无异同，百年哀乐又归空。夜阑鸟鹊相争处，林下真僧在定中。
岁日作::包佶::更劳今日春风至，枯树无枝可寄花。览镜唯看飘乱发，临风谁为驻浮槎。
再过金陵::包佶::玉树歌终王气收，雁行高送石城秋。江山不管兴亡事，一任斜阳伴客愁。
寄杨侍御::包佶::一官何幸得同时，十载无媒独见遗。今日不论腰下组，请君看取鬓边丝。
江上曲::李嘉祐::江心澹澹芙蓉花，江口蛾眉独浣纱。可怜应是阳台女，对坐鹭鸶娇不语。掩面羞看北地人，回身忽作空山语。苍梧秋色不堪论，千载依依帝子魂。君看峰上斑斑竹，尽是湘妃泣泪痕。
伤吴中::李嘉祐::馆娃宫中春已归，阖闾城头莺已飞。复见花开人又老，横塘寂寂柳依依。忆昔吴王在宫阙，馆娃满眼看花发。舞袖朝欺陌上春，歌声夜怨江边月。古来人事亦犹今，莫厌清觞与绿琴。独向西山聊一笑，白云芳草自知心。
夜闻江南人家赛神因题即事::李嘉祐::南方淫祀古风俗，楚妪解唱迎神曲。枪枪铜鼓芦叶深，寂寂琼筵江水绿。雨过风清洲渚闲，椒浆醉尽迎神还。帝女凌空下湘岸，番君隔浦向尧山。月隐回塘犹自舞，一门依倚神之祜。韩康灵药不复求，扁鹊医方曾莫睹。逐客临江空自悲，月明流水无已时。听此迎神送神曲，携觞欲吊屈原祠。
江湖秋思::李嘉祐::趋陪禁掖雁行随，迁向江潭鹤发垂。素浪遥疑八谿水，清枫忽似万年枝。嵩南春遍伤魂梦，壶口云深隔路岐。共望汉朝多霈泽，苍蝇早晚得先知。
送朱中舍游江东::李嘉祐::孤城郭外送王孙，越水吴洲共尔论。野寺山边斜有迳，渔家竹里半开门。青枫独映摇前浦，白鹭闲飞过远村。若到西陵征战处，不堪秋草自伤魂。
送窦拾遗赴朝因寄中书十七弟::李嘉祐::自叹未霑黄纸诏，那堪远送赤墀人。老为侨客偏相恋，素是诗家倍益亲。妻儿共载无羁思，鸳鹭同行不负身。凭尔将书通令弟，唯论华发愧头巾。
自苏台至望亭驿人家尽空春物增思怅然有作因寄从弟纾::李嘉祐::南浦菰蒋覆白蘋，东吴黎庶逐黄巾。野棠自发空临水，江燕初归不见人。远岫依依如送客，平田渺渺独伤春。那堪回首长洲苑，烽火年年报虏尘。
承恩量移宰江邑临鄱江怅然之作::李嘉祐::四年谪宦滞江城，未厌门前鄱水清。谁言宰邑化黎庶，欲别云山如弟兄。双鸥为底无心狎，白发从他遶鬓生。惆怅闲眠临极浦，夕阳秋草不胜情。
题灵台县东山村主人::李嘉祐::处处征胡人渐稀，山村寥落暮烟微。门临莽苍经年闭，身逐嫖姚几日归。贫妻白发输残税，余寇黄河未解围。天子如今能用武，祗应岁晚息兵机。
同皇甫冉登重玄阁::李嘉祐::高阁朱栏不厌游，蒹葭白水遶长洲。孤云独鸟川光暮，万井千山海色秋。清梵林中人转静，夕阳城上角偏愁。谁怜远作秦吴别，离恨归心双泪流。
宋州东登望题武陵驿::李嘉祐::梁宋人稀鸟自啼，登舻一望倍含凄。白骨半随河水去，黄云犹傍郡城低。平陂战地花空落，旧苑春田草未齐。明主频移虎符守，几时行县向黔黎。
晚登江楼有怀::李嘉祐::独坐南楼佳兴新，青山绿水共为邻。爽气遥分隔浦岫，斜光偏照渡江人。心闲鸥鸟时相近，事简鱼竿私自亲。只忆帝京不可到，秋琴一弄欲沾巾。
游徐城河忽见清淮因寄赵八::李嘉祐::自缘迟暮忆沧洲，翻爱南河浊水流。初过重阳惜残菊，行看旧浦识群鸥。朝霞映日同归处，暝柳摇风欲别秋。长恨相逢即分首，含情掩泪独回头。
题游仙阁白公庙::李嘉祐::仙冠轻举竟何之，薜荔缘堦竹映祠。甲子不知风驭日，朝昏唯见雨来时。霓旌翠盖终难遇，流水青山空所思。逐客自怜双鬓改，梵香多负白云期。
送郑正则汉阳迎妇::李嘉祐::锦字相催鸟急飞，郎君暂脱老莱衣。遥想双眉待人画，行看五马送潮归。望夫山上花犹发，新妇江边莺未稀。令秩和鸣真可羡，此行谁道负春辉。
送皇甫冉往安宜::李嘉祐::江皋尽日唯烟水，君向白田何日归。楚地蒹葭连海迥，隋朝杨柳映堤稀。津楼故市无行客，山馆荒城闭落晖。若问行人与征战，使君双泪定霑衣。
晚发咸阳寄同院遗补::李嘉祐::征战初休草又衰，咸阳晚眺泪堪垂。去路全无千里客，秋田不见五陵儿。秦家故事随流水，汉代高坟对石碑。回首青山独不语，羡君谈笑万年枝。
早秋京口旅泊章侍御寄书相问因以赠之时七夕::李嘉祐::移家避寇逐行舟，厌见南徐江水流。吴越征徭非旧日，秣陵凋弊不宜秋。千家闭户无砧杵，七夕何人望斗牛。祗有同时骢马客，偏宜尺牍问穷愁。
秋晓招隐寺东峰茶宴送内弟阎伯均归江州::李嘉祐::万畦新稻傍山村，数里深松到寺门。幸有香茶留穉子，不堪秋草送王孙。烟尘怨别唯愁隔，井邑萧条谁忍论。莫怪临歧独垂泪，魏舒偏念外家恩。
送严员外::李嘉祐::春风倚櫂阖闾城，水国春寒阴复晴。细雨湿衣看不见，闲花落地听无声。日斜江上孤帆影，草绿湖南万里情。君去若逢相识问，青袍今已误儒生。
赴南中留别褚七少府湖上林亭::李嘉祐::种田东郭傍春陂，万事无情把钓丝。绿竹放侵行迳里，青山常对卷帘时。纷纷花发门空闭，寂寂莺啼日更迟。从此别君千万里，白云流水忆佳期。
与从弟正字从兄兵曹宴集林园::李嘉祐::竹窗松户有佳期，美酒香茶慰所思。辅嗣外生还解易，惠连群从总能诗。檐前花落春深后，谷里莺啼日暮时。去路归程仍待月，垂缰不控马行迟。
酬皇甫十六侍御曾见寄::李嘉祐::自顾衰容累玉除，忽承优诏赴铜鱼。江头鸟避青旄节，城里人迎露网车。长沙地近悲才子，古郡山多忆旧庐。更枉新诗思何苦，离骚愁处亦无如。
送舍弟::李嘉祐::诸谢偏推永嘉守，三何独许水曹郎。老兄鄙思难俦匹，令弟清词堪比量。叠嶂入云藏古寺，高秋背月转南湘。定知马上多新句，早寄袁溪当八行。
送从弟永任饶州录事参军::李嘉祐::一官万里向千溪，水宿山行鱼浦西。日晚长烟高岸近，天寒积雪远峰低。芦花渚里鸿相叫，苦竹丛边猿暗啼。闻道慈亲倚门待，到时兰叶正萋萋。
送马将军奏事毕归滑州使幕::李嘉祐::吴门别后蹈沧州，帝里相逢俱白头。自叹马卿常带病，还嗟李广未封侯。棠梨宫里瞻龙衮，细柳营前著豹裘。想到滑台桑叶落，黄河东注荻花秋。
闻逝者自惊::李嘉祐::亦知死是人间事，年老闻之心自疑。黄卷清琴总为累，落花流水共添悲。愿将从药看真诀，又欲休官就本师。儿女眼前难喜舍，弥怜双鬓渐如丝。
伤歙州陈二使君::李嘉祐::怜君辞满卧沧洲，一旦云亡万事休。慈母断肠妻独泣，寒云惨色水空流。江村故老长怀惠，山路孤猿亦共愁。寂寞荒坟近渔浦，野松孤月即千秋。
夜宴南陵留别::李嘉祐::雪满前庭月色闲，主人留客未能还。预愁明日相思处，匹马千山与万山。
题前溪馆::李嘉祐::两年谪宦在江西，举目云山要自迷。今日始知风土异，浔阳南去鹧鸪啼。
过乌公山寄钱起员外::李嘉祐::雨过青山猿叫时，愁人泪点石榴枝。无端王事还相系，肠断蒹葭君不知。
寄王舍人竹楼::李嘉祐::傲吏身闲笑五侯，西江取竹起高楼。南风不用蒲葵扇，纱帽闲眠对水鸥。
韦润州后亭海榴::李嘉祐::江上年年小雪迟，年光独报海榴知。寂寂山城风日暖，谢公含笑向南枝。
送崔十一弟归北京::李嘉祐::潘郎美貌谢公诗，银印花骢年少时。楚地江皋一为别，晋山沙水独相思。
访韩司空不遇::李嘉祐::图画风流似长康，文词体格效陈王。蓬莱对去归常晚，丛竹闲飞满夕阳。
题道虔上人竹房::李嘉祐::诗思禅心共竹闲，任他流水向人间。手持如意高窗里，斜日沿江千万山。
秋朝木芙蓉::李嘉祐::水面芙蓉秋已衰，繁条到是着花时。平明露滴垂红脸，似有朝愁暮落悲。
袁江口忆王司勋王吏部二郎中起居十七弟::李嘉祐::京华不啻三千里，客泪如今一万双。若个最为相忆处，青枫黄竹入袁江。
答泉州薛播使君重阳日赠酒::李嘉祐::欲强登高无力去，篱边黄菊为谁开。共知不是浔阳郡，那得王弘送酒来。
题张公洞::李嘉祐::空山杳杳鸾凤飞，神仙门户开翠微。主人白发雪霞衣，松间留我谈玄机。
同阎伯均宿道士观有述::包何::南国佳人去不回，洛阳才子更须媒。绮琴白雪无心弄，罗幌清风到晓开。冉冉修篁依户牖，迢迢列宿映楼台。纵令奔月成仙去，且作行云入梦来。
送乌程王明府贬巴江::包何::一片孤帆无四邻，北风吹过五湖滨。相看尽是江南客，独有君为岭外人。
阙下芙蓉::包何::一人理国致升平，万物呈祥助圣明。天上河从阙下过，江南花向殿前生。庆云垂荫开难落，湛露为珠满不倾。更对乐悬张宴处，歌工欲奏采莲声。
和程员外春日东郊即事::包何::郎官休浣怜迟日，野老欢娱为有年。几处折花惊蝶梦，数家留叶待蚕眠。藤垂宛地萦珠履，泉迸侵堦浸绿钱。直到闭关朝谒去，莺声不散柳含烟。
相里使君第七男生日::包何::取妻生子复生男，独有君家众所谈。荀氏八龙唯欠一，桓山四凤已过三。他时干蛊声名著，今日悬弧宴乐酣。谁道众贤能继体，须知个个出于蓝。
寄杨侍御::包何::一官何幸得同时，十载无媒独见遗。今日不论腰下组，请君看取鬓边丝。
长安晓望寄崔补阙::包何::迢递山河拥帝京，参差宫殿接云平。风吹晓漏经长乐，柳带晴烟出禁城。天净笙歌临路发，日高车马隔尘行。自怜久滞诸生列，未得金闺籍姓名。
酬窦拾遗秋日见呈::皇甫曾::孤城永巷时相见，衰柳闲门日半斜。欲送近臣朝魏阙，犹怜残菊在陶家。
韦使君宅海榴咏::皇甫曾::淮阳卧理有清风，腊月榴花带雪红。闭阁寂寥常对此，江湖心在数枝中。
早朝日寄所知::皇甫曾::长安雪夜见归鸿，紫禁朝天拜舞同。曙色渐分双阙下，漏声遥在百花中。炉烟乍起开仙仗，玉佩才成引上公。共荷发生同雨露，不应黄叶久随风。
秋夕寄怀契上人::皇甫曾::已见槿花朝委露，独悲孤鹤在人群。真僧出世心无事，静夜名香手自焚。窗临绝涧闻流水，客至孤峰扫白云。更想清晨诵经处，独看松上雪纷纷。
张芬见访郊居作::皇甫曾::林中雨散早凉生，已有迎秋促织声。三径荒芜羞对客，十年衰老愧称兄。愁心自惜江蓠晚，世事方看木槿荣。君若罢官携手日，寻山莫算白云程。
奉寄中书王舍人::皇甫曾::腰金载笔谒承明，至道安禅得此生。西掖几年纶綍贵，东山遥夜薜萝情。风传刻漏星河曙，月上梧桐雨露清。圣主好文谁为荐，闭门空赋子虚成。
萼岭四望::皇甫曾::汉家仙仗在咸阳，洛水东流出建章。野老至今犹望幸，离宫秋树独苍苍。
送商州杜中丞赴任::皇甫曾::安康地理接商于，帝命专城总赋舆。夕拜忽辞青琐闼，晨装独捧紫泥书。深山古驿分驺骑，芳草闲云逐隼旟。绮皓清风千古在，因君一为谢岩居。
锡杖歌送明楚上人归佛川::皇甫曾::上人远自西天至，头陀行遍南朝寺。口翻贝叶古字经，手持金策声泠泠。护法护身惟振锡，石濑云溪深寂寂。乍来松径风露寒，遥暎霜天月成魄。后夜空山禅诵时，寥寥挂在枯树枝。真法尝传心不住，东西南北随缘路。佛川此去何时回，应真莫便游天台。
赠老将::皇甫曾::白草黄云塞上秋，曾随骠骑出幷州。辘轳剑折虬髯白，转战功多独不侯。
行路难二首 一::高适::长安少年不少钱，能骑骏马鸣金鞭。五侯相逢大道边，美人弦管争留连。黄金如斗不敢惜，片言如山莫弃捐。安知憔悴读书者，暮宿灵台私自怜。
秋胡行::高适::妾本邯郸未嫁时，容华倚翠人未知。一朝结发从君子，将妾迢迢东鲁陲。时逢大道无艰阻，君方游宦从陈汝。蕙楼独卧频度春，彩阁辞君几徂暑。三月垂杨蚕未眠，携笼结侣南陌边。道逢行子不相识，赠妾黄金买少年。妾家夫婿经离久，寸心誓与长相守。愿言行路莫多情，道妾贞心在人口。日暮蚕饥相命归，携笼端饰来庭闱。劳心苦力终无恨，所冀君恩即可依。闻说行人已归止，乃是向来赠金子。相看颜色不复言，相顾怀惭有何已。从来自隐无疑背，直为君情也相会。如何咫尺仍有情，况复迢迢千里外。誓将顾恩不顾身，念君此日赴河津。莫道向来不得意，故欲留规诫后人。
古大梁行::高适::古城莽苍饶荆榛，驱马荒城愁杀人。魏王宫观尽禾黍，信陵宾客随灰尘。忆昨雄都旧朝市，轩车照耀歌钟起。军容带甲三十万，国步连营一千里。全盛须臾那可论，高台曲池无复存。遗墟但见狐狸迹，古地空余草木根。暮天摇落伤怀抱，倚剑悲歌对秋草。侠客犹传朱亥名，行人尚识夷门道。白璧黄金万户侯，宝刀骏马填山丘。年代凄凉不可问，往来唯有水东流。
人日寄杜二拾遗::高适::人日题诗寄草堂，遥怜故人思故乡。柳条弄色不忍见，梅花满枝空断肠。身在远藩无所预，心怀百忧复千虑。今年人日空相忆，明年人日知何处。一卧东山三十春，岂知书剑老风尘。龙钟还忝二千石，愧尔东西南北人。
九日酬颜少府::高适::檐前白日应可惜，篱下黄花为谁有。行子迎霜未授衣，主人得钱始沽酒。苏秦憔悴人多厌，蔡泽栖迟世看丑。纵使登高只断肠，不如独坐空搔首。
留别郑三韦九兼洛下诸公::高适::忆昨相逢论久要，顾君哂我轻常调。羁旅虽同白社游，诗书已作青云料。蹇质蹉跎竟不成，年过四十尚躬耕。长歌达者杯中物，大笑前人身后名。幸逢明盛多招隐，高山大泽征求尽。此时亦得辞渔樵，青袍裹身荷圣朝。犂牛钓竿不复见，县人邑吏来相邀。远路鸣蝉秋兴发，华堂美酒离忧销。不知何日更携手，应念兹晨去折腰。
送杨山人归嵩阳::高适::不到嵩阳动十年，旧时心事已徒然。一二故人不复见，三十六峰犹眼前。夷门二月柳条色，流莺数声泪沾臆。凿井耕田不我招，知君以此忘帝力。山人好去嵩阳路，惟余眷眷长相忆。
送别::高适::昨夜离心正郁陶，三更白露西风高。萤飞木落何淅沥，此时梦见西归客。曙钟寥亮三四声，东邻嘶马使人惊。揽衣出户一相送，唯见归云纵复横。
赠别晋三处士::高适::有人家住清河源，渡河问我游梁园。手持道经注已毕，心知内篇口不言。卢门十年见秋草，此心惆怅谁能道。知己从来不易知，慕君为人与君好。别时九月桑叶疏，出门千里无行车。爱君且欲君先达，今上求贤早上书。
送浑将军出塞::高适::将军族贵兵且强，汉家已是浑邪王。子孙相承在朝野，至今部曲燕支下。控弦尽用阴山儿，登阵常骑大宛马。银鞍玉勒绣蝥弧，每逐嫖姚破骨都。李广从来先将士，卫青未肯学孙吴。传有沙场千万骑，昨日边庭羽书至。城头画角三四声，匣里宝刀昼夜鸣。意气能甘万里去，辛勤判作一年行。黄云白草无前后，朝建旌旄夕刁斗。塞下应多侠少年，关西不见春杨柳。从军借问所从谁，击剑酣歌当此时。远别无轻绕朝策，平戎早寄仲宣诗。
送蔡山人::高适::东山布衣明古今，自言独未逢知音。识者阅见一生事，到处豁然千里心。看书学剑长辛苦，近日方思谒明主。斗酒相留醉复醒，悲歌数年泪如雨。丈夫遭遇不可知，买臣主父皆如斯。我今蹭蹬无所似，看尔崩腾何若为。
封丘作::高适::我本渔樵孟诸野，一生自是悠悠者。乍可狂歌草泽中，宁堪作吏风尘下。秪言小邑无所为，公门百事皆有期。拜迎官长心欲碎，鞭挞黎庶令人悲。归来向家问妻子，举家尽笑今如此。生事应须南亩田，世情付与东流水。梦想旧山安在哉，为衔君命且迟回。乃知梅福徒为尔，转忆陶潜归去来。
题李别驾壁::高适::去乡不远逢知己，握手相欢得如此。礼乐遥传鲁伯禽，宾客争过魏公子。酒筵暮散明月上，枥马长鸣春风起。一生称意能几人，今日从君问终始。
寄宿田家::高适::田家老翁住东陂，说道平生隐在兹。鬓白未曾记日月，山青每到识春时。门前种柳深成巷，野谷流泉添入池。牛壮日耕十亩地，人闲常扫一茅茨。客来满酌清尊酒，感兴平吟才子诗。岩际窟中藏鼹鼠，潭边竹里隐鸬鹚。村墟日落行人少，醉后无心怯路岐。今夜只应还寄宿，明朝拂曙与君辞。
渔父歌::高适::曲岸深潭一山叟，驻眼看钩不移手。世人欲得知姓名，良久问他不开口。笋皮笠子荷叶衣，心无所营守钓矶。料得孤舟无定止，日暮持竿何处归。
东平别前卫县李采少府::高适::黄鸟翩翩杨柳垂，春风送客使人悲。怨别自惊千里外，论交却忆十年时。云开汶水孤帆远，路绕梁山匹马迟。此地从来可乘兴，留君不住益凄其。
夜别韦司士得城字::高适::高馆张灯酒复清，夜钟残月雁归声。只言啼鸟堪求侣，无那春风欲送行。黄河曲里沙为岸，白马津边柳向城。莫怨他乡暂离别，知君到处有逢迎。
送李少府贬峡中王少府贬长沙::高适::嗟君此别意何如，驻马衔杯问谪居。巫峡啼猿数行泪，衡阳归雁几封书。青枫江上秋天远，白帝城边古木疏。圣代即今多雨露，暂时分手莫踌躇。
同陈留崔司户早春宴蓬池::高适::同官载酒出郊圻，晴日东驰雁北飞。隔岸春云邀翰墨，傍檐垂柳报芳菲。池边转觉虚无尽，台上偏宜酩酊归。州县徒劳那可度，后时连骑莫相违。
金城北楼::高适::北楼西望满晴空，积水连山胜画中。湍上急流声若箭，城头残月势如弓。垂竿已羡磻谿老，体道犹思塞上翁。为问边庭更何事，至今羌笛怨无穷。
同颜六少府旅宦秋中之作::高适::传君昨夜怅然悲，独坐新斋木落时。逸气旧来凌燕雀，高才何得混妍媸。迹留黄绶人多叹，心在青云世莫知。不是鬼神无正直，从来州县有瑕疵。
重阳::高适::节物惊心两鬓华，东篱空绕未开花。百年将半仕三已，五亩就荒天一涯。岂有白衣来剥啄，一从乌帽自攲斜。真成独坐空搔首，门柳萧萧噪暮鸦。
九曲词三首 一::高适::许国从来彻庙堂，连年不为在疆场。将军天上封侯印，御史台中异姓王。
九曲词三首 二::高适::万骑争歌杨柳春，千场对舞绣骐驎。到处尽逢欢洽事，相看总是太平人。
九曲词三首 三::高适::铁骑横行铁岭头，西看逻逤取封侯。青海只今将饮马，黄河不用更防秋。
营州歌::高适::营州少年厌原野，狐裘蒙茸猎城下。虏酒千锺不醉人，胡儿十岁能骑马。
玉真公主歌 一::高适::常言龙德本天仙，谁谓仙人每学仙。更道玄元指李白，多于王母种桃年。
玉真公主歌 二::高适::仙宫仙府有真仙，天宝天仙秘莫传。为问轩皇三百岁，何如大道一千年。
和王七玉门关听吹笛::高适::胡人吹笛戍楼间，楼上萧条海月闲。借问落梅凡几曲，从风一夜满关山。
别董大二首 一::高适::十里黄云白日曛，北风吹雁雪纷纷。莫愁前路无知己，天下谁人不识君。
别董大二首 二::高适::六翮飘飖私自怜，一离京洛十余年。丈夫贫贱应未足，今日相逢无酒钱。
送桂阳孝廉::高适::桂阳年少西入秦，数经甲科犹白身。即今江海一归客，他日云霄万里人。
送李少府时在客舍作::高适::相逢旅馆意多违，暮雪初晴候雁飞。主人酒尽君未醉，薄暮途遥归不归。
听张立本女吟::高适::危冠广袖楚宫妆，独步闲庭逐夜凉。自把玉钗敲砌竹，清歌一曲月如霜。
初至封丘作::高适::可怜薄暮宦游子，独卧虚斋思无已。去家百里不得归，到官数日秋风起。
除夜作::高适::旅馆寒灯独不眠，客心何事转凄然。故乡今夜思千里，愁鬓明朝又一年。
剑池::李岘::阖闾葬日劳人力，嬴政穿来役鬼功。澄碧尚疑神物在，等闲雷雨起潭中。
投宋大夫::李栖筠::十处投人九处违，家乡万里又空归。严霜昨夜侵人骨，谁念高堂未授衣。
灵岩寺::薛令之::草堂栖在灵山谷，勤苦诗书向灯烛。柴门半掩寂无人，惟有白云相伴宿。
寄妻父刘长卿::李穆::处处云山无尽时，桐庐南望转参差。舟人莫道新安近，欲上潺湲行自迟。
同孟浩然宴赋::王迥::屈宋英声今止已，江山继嗣多才子。作者于今尽相似，聚宴王家其乐矣。共赋新诗发宫征，书于屋壁彰厥美。
玄都坛歌寄元逸人::杜甫::故人昔隐东蒙峰，已佩含景苍精龙。故人今居子午谷，独在阴崖结茅屋。屋前太古玄都坛，青石漠漠常风寒。子规夜啼山竹裂，王母昼下云旗翻。知君此计成长往，芝草琅玕日应长。铁鏁高垂不可攀，致身福地何萧爽。
贫交行::杜甫::翻手作云覆手雨，纷纷轻薄何须数。不见管鲍贫时交，此道今人弃如土。
高都护骢马行::杜甫::安西都护胡青骢，声价歘然来向东。此马临阵久无敌，与人一心成大功。功成惠养随所致，飘飘远自流沙至。雄姿未受伏枥恩，猛气犹思战场利。腕促蹄高如踣铁，交河几蹴曾冰裂。五花散作云满身，万里方看汗流血。长安壮儿不敢骑，走过掣电倾城知。青丝络头为君老，何由却出横门道。
秋雨叹三首 一::杜甫::雨中百草秋烂死，阶下决明颜色鲜。著叶满枝翠羽盖，开花无树黄金钱。凉风萧萧吹汝急，恐汝后时难独立。堂上书生空白头，临风三齅馨香泣。
秋雨叹三首 二::杜甫::阑风长雨秋纷纷，四海八荒同一云。去马来牛不复辨，浊泾清渭何当分。禾头生耳黍穗黑，农夫田妇无消息。城中斗米换衾裯，相许宁论两相直。
秋雨叹三首 三::杜甫::长安布衣谁比数，反鏁衡门守环堵。老夫不出长蓬蒿，穉子无忧走风雨。雨声飕飕催早寒，胡雁翅湿高飞难。
叹庭前甘菊花::杜甫::檐前甘菊移时晚，青蘂重阳不堪摘。明日萧条醉尽醒，残花烂熳开何益。篱边野外多众芳，采撷细琐升中堂。念兹空长大枝叶，结根失所缠风霜。
醉歌行::杜甫::陆机二十作文赋，汝更小年能缀文。总角草书又神速，世上儿子徒纷纷。骅骝作驹已汗血，鸷鸟举翮连青云。词源倒流三峡水，笔阵独埽千人军。只今年才十六七，射策军门期第一。旧穿杨叶真自知，暂蹶霜蹄未为失。偶然擢秀非难取，会是排风有毛质。汝身已见唾成珠，汝伯何由发如漆。春光澹沲秦东亭，渚蒲牙白水荇青。风吹客衣日杲杲，树搅离思花冥冥。酒尽沙头双玉缾，众宾皆醉我独醒。乃知贫贱别更苦，吞声踯躅涕泪零。
送孔巢父谢病归游江东兼呈李白::杜甫::巢父掉头不肯住，东将入海随烟雾。诗卷长流天地间，钓竿欲拂珊瑚树。深山大泽龙蛇远，春寒野阴风景暮。蓬莱织女回云车，指点虚无是征路。自是君身有仙骨，世人那得知其故。惜君只欲苦死留，富贵何如草头露。蔡侯静者意有余，清夜置酒临前除。罢琴惆怅月照席，几岁寄我空中书。南寻禹穴见李白，道甫问信今何如。
饮中八仙歌::杜甫::知章骑马似乘船，眼花落井水底眠。汝阳三斗始朝天，道逢麹车口流涎。恨不移封向酒泉，左相日兴费万钱。饮如长鲸吸百川，衔杯乐圣称世贤。宗之潇洒美少年，举觞白眼望青天。皎如玉树临风前，苏晋长斋绣佛前。醉中往往爱逃禅，李白一斗诗百篇。长安市上酒家眠，天子呼来不上船。自称臣是酒中仙，张旭三杯草圣传。脱帽露顶王公前，挥毫落纸如云烟。焦遂五斗方卓然，高谈雄辨惊四筵。
曲江三章章五句 一::杜甫::曲江萧条秋气高，菱荷枯折随风涛。游子空嗟垂二毛，白石素沙亦相荡，哀鸿独叫求其曹。
曲江三章章五句 二::杜甫::即事非今亦非古，长歌激越梢林莽。比屋豪华固难数，吾人甘作心似灰，弟侄何伤泪如雨。
曲江三章章五句 三::杜甫::自断此生休问天，杜曲幸有桑麻田。故将移住南山边，短衣匹马随李广，看射猛虎终残年。
乐游园歌::杜甫::乐游古园崒森爽，烟绵碧草萋萋长。公子华筵势最高，秦川对酒平如掌。长生木瓢示真率，更调鞍马狂欢赏。青春波浪芙蓉园，白日雷霆夹城仗。阊阖晴开昳荡荡，曲江翠幕排银榜。拂水低徊舞袖翻，缘云清切歌声上。却忆年年人醉时，只今未醉已先悲。数茎白发那抛得，百罚深杯亦不辞。圣朝亦知贱士丑，一物自荷皇天慈。此身饮罢无归处，独立苍茫自咏诗。
渼陂行::杜甫::岑参兄弟皆好奇，携我远来游渼陂。天地黤惨忽异色，波涛万顷堆琉璃。琉璃汗漫泛舟入，事殊兴极忧思集。鼍作鲸吞不复知，恶风白浪何嗟及。主人锦帆相为开，舟子喜甚无氛埃。凫鹥散乱櫂讴发，丝管啁啾空翠来。沈竿续蔓深莫测，菱叶荷花静如拭。宛在中流渤澥清，下归无极终南黑。半陂已南纯浸山，动影袅窕冲融间。船舷暝戛云际寺，水面月出蓝田关。此时骊龙亦吐珠，冯夷击鼓群龙趋。湘妃汉女出歌舞，金支翠旗光有无。咫尺但愁雷雨至，苍茫不晓神灵意。少壮几时奈老何，向来哀乐何其多。
聪马行::杜甫::邓公马癖人共知，初得花骢大宛种。夙昔传闻思一见，牵来左右神皆竦。雄姿逸态何崷崪，顾影骄嘶自矜宠。隅目青荧夹镜悬，肉骏碨礌连钱动。朝来久试华轩下，未觉千金满高价。赤汗微生白雪毛，银鞍却覆香罗帕。卿家旧赐公取之，天厩真龙此其亚。昼洗须腾泾渭深，朝趋可刷幽幷夜。吾闻良骥老始成，此马数年人更惊。岂有四蹄疾于鸟，不与八骏俱先鸣。时俗造次那得致，云雾晦冥方降精。近闻下诏喧都邑，肯使骐驎地上行。
悲陈陶::杜甫::孟冬十郡良家子，血作陈陶泽中水。野旷天清无战声，四万义军同日死。群胡归来血洗箭，仍唱胡歌饮都市。都人回面北向啼，日夜更望官军至。
哀江头::杜甫::少陵野老吞声哭，春日潜行曲江曲。江头宫殿锁千门，细柳新蒲为谁绿。忆昔霓旌下南苑，苑中万物生颜色。昭阳殿里第一人，同辇随君侍君侧。辇前才人带弓箭，白马嚼啮黄金勒。翻身向天仰射云，一箭正坠双飞翼。明眸皓齿今何在，血污游魂归不得。清渭东流剑阁深，去住彼此无消息。人生有情泪霑臆，江水江花岂终极。黄昏胡骑尘满城，欲往城南忘南北。
哀王孙::杜甫::长安城头头白乌，夜飞延秋门上呼。又向人家啄大屋，屋底达官走避胡。金鞭断折九马死，骨肉不待同驰驱。腰下实玦青珊瑚，可怜王孙泣路隅。问之不肯道姓名，但道困苦乞为奴。已经百日窜荆棘，身上无有完肌肤。高帝子孙尽隆准，龙种自与常人殊。豺狼在邑龙在野，王孙善保千金躯。不敢长语临交衢，且为王孙立斯须。昨夜东风吹血腥，东来橐驼满旧都。朔方健儿好身手，昔何勇锐今何愚。窃闻天子已传位，贤德北服南单于。花门剺面请雪耻，慎勿出口他人狙。哀哉王孙慎勿疏，五陵佳气无时无。
徒步归行::杜甫::明公壮年值时危，经济实藉英雄姿。国之社稷今若是，武定祸乱非公谁。凤翔千官且饱饭，衣马不复能轻肥。青袍朝士最困者，白头拾遗徒步归。人生交契无老少，论交何必先同调。妻子山中哭向天，须公枥上追风骠。
洗兵马::杜甫::中兴诸将收山东，捷书日报清昼同。河广传闻一苇过，胡危命在破竹中。祗残邺城不日得，独任朔方无限功。京师皆骑汗血马，回纥喂肉葡萄宫。已喜皇威清海岱，常思仙仗过崆峒。三年笛里关山月，万国兵前草木风。成王功大心转小，郭相谋深古来少。司徒清鉴悬明镜，尚书气与秋天杳。二三豪俊为时出，整顿乾坤济时了。东走无复忆鲈鱼，南飞觉有安巢鸟。青春复随冠冕入，紫禁正耐烟花绕。鹤禁通霄凤辇备，鸡鸣问寝龙楼晓。攀龙附凤势莫当，天下尽化为侯王。汝等岂知蒙帝力，时来不得夸身强。关中既留萧丞相，幕下复用张子房。张公一生江海客，身长九尺须眉苍。征起适遇风云会，扶颠始知筹策良。青袍白马更何有，后汉今周喜再昌。寸地尺天皆入贡，奇祥异瑞争来送。不知何国致白环，复道诸山得银瓮。隐士休歌紫芝曲，词人解撰河清颂。田家望望惜雨干，布谷处处催春种。淇上健儿归莫懒，城南思妇愁多梦。安得壮士挽天河，净洗甲兵长不用。
病后遇王倚饮赠歌::杜甫::麟角凤觜世莫识，煎胶续弦奇自见。尚看王生抱此怀，在于甫也何由羡。且遇王生慰畴昔，素知贱子甘贫贱。酷见冻馁不足耻，多病沈年苦无健。王生怪我颜色恶，荅云伏枕艰难遍。疟疠三秋孰可忍，寒热百日相交战。头白眼暗坐有胝，肉黄皮皱命如线。惟生哀我未平复，为我力致美殽膳。遣人向市赊香粳，唤妇出房亲自馔。长安冬葅酸且绿，金城土酥静如练。兼求富豪且割鲜，密沽斗酒谐终宴。故人情义晚谁似，令我手脚轻欲漩。老马为驹信不虚，当时得意况深眷。但使残年饱吃饭，只愿无事常相见。
湖城东遇孟云卿复归刘颢宅宿宴饮散因为醉歌::杜甫::疾风吹尘暗河县，行子隔手不相见。湖城城南一开眼，驻马偶识云卿面。向非刘颢为地主，懒回鞭辔成高宴。刘侯叹我携客来，置酒张灯促华馔。且将款曲终今夕，休语艰难尚酣战。照室红炉促曙光，萦窗素月垂文练。天开地裂长安陌，寒尽春生洛阳殿。岂知驱车复同轨，可惜刻漏随更箭。人生会合不可常，庭树鸡鸣泪如线。
阌乡姜七少府设脍戏赠长歌::杜甫::姜侯设脍当严冬，昨日今日皆天风。河冻未渔不易得，凿冰恐侵河伯宫。饔人受鱼鲛人手，洗鱼磨刀鱼眼红。无声细下飞碎雪，有骨已剁觜春葱。偏劝腹腴愧年少，软炊香饭缘老翁。落砧何曾白纸湿，放箸未觉金盘空。新欢便饱姜侯德，清觞异味情屡极。东归贪路自觉难，欲别上马身无力。可怜为人好心事，于我见子真颜色。不恨我衰子贵时，怅望且为今相忆。
戏赠阌乡秦少公短歌::杜甫::去年行宫当太白，朝回君是同舍客。同心不减骨肉亲，每语见许文章伯。今日时清两京道，相逢苦觉人情好。昨夜邀欢乐更无，多才依旧能潦倒。
李鄠县丈人胡马行::杜甫::丈人骏马名胡骝，前年避胡过金牛。回鞭却走见天子，朝饮汉水暮灵州。自矜胡骝奇绝代，乘出千人万人爱。一闻说尽急难材，转益愁向驽骀辈。头上锐耳批秋竹，脚下高蹄削寒玉。始知神龙别有种，不比俗马空多肉。洛阳大道时再清，累日喜得俱东行。凤臆龙鬐未易识，侧身注目长风生。
瘦马行::杜甫::东郊瘦马使我伤，骨骼硉兀如堵墙。绊之欲动转敧侧，此岂有意仍腾骧。细看六印带官字，众道三军遗路旁。皮干剥落杂泥滓，毛暗萧条连雪霜。去岁奔波逐余寇，骅骝不惯不得将。士卒多骑内厩马，惆怅恐是病乘黄。当时历块误一蹶，委弃非汝能周防。见人惨淡若哀诉，失主错莫无晶光。天寒远放雁为伴，日暮不收乌啄疮。谁家且养愿终惠，更试明年春草长。
题壁画马歌::杜甫::韦侯别我有所适，知我怜君画无敌。戏拈秃笔埽骅骝，歘见骐驎出东壁。一匹龁草一匹嘶，坐看千里当霜蹄。时危安得真致此，与人同生亦同死。
题李尊师松树障子歌::杜甫::老夫清晨梳白头，玄都道士来相访。握发呼儿延入户，手提新画青松障。障子松林静杳冥，凭轩忽若无丹青。阴崖却承霜雪干，偃盖反走虬龙形。老夫平生好奇古，对此兴与精灵聚。已知仙客意相亲，更觉良工心独苦。松下丈人巾屦同，偶坐似是商山翁。怅望聊歌紫芝曲，时危惨淡来悲风。
戏为双松图歌::杜甫::天下几人画古松，毕宏已老韦偃少。绝笔长风起纤末，满堂动色嗟神妙。两株惨裂苔藓皮，屈铁交错回高枝，白摧朽骨龙虎死。黑入太阴雷雨垂，松根胡僧憩寂寞。庞眉皓首无住着，偏袒右肩露双脚。叶里松子僧前落，韦侯韦侯数相见。我有一匹好东绢，重之不减锦绣段。已命拂拭光凌乱，请公放笔为直干。
百忧集行::杜甫::忆年十五心尚孩，健如黄犊走复来。庭前八月棃枣熟，一日上树能千回。即今倏忽已五十，坐卧只多少行立。强将笑语供主人，悲见生涯百忧集。入门依旧四壁空，老妻睹我颜色同。痴儿未知父子礼，叫怒索饭啼门东。
戏作花卿歌::杜甫::成都猛将有花卿，学语小儿知姓名。用如快鹘风火生，见贼唯多身始轻。绵州副使著柘黄，我卿埽除即日平。子章髑髅血糢糊，手提掷还崔大夫。李侯重有此节度，人道我卿绝世无。
柟树为风雨所拔叹::杜甫::倚江柟树草堂前，故老相传二百年。诛茅卜居总为此，五月髣髴闻寒蝉。东南飘风动地至，江翻石走流云气。干排雷雨犹力争，根断泉源岂天意。沧波老树性所爱，浦上童童一青盖。野客频留惧雪霜，行人不过听竽籁。虎倒龙颠委榛棘，泪痕血点垂胸臆。我有新诗何处吟，草堂自此无颜色。
渔阳::杜甫::渔阳突骑犹精锐，赫赫雍王都节制。猛将飘然恐后时，本朝不入非高计。禄山北筑雄武城，旧防败走归其营。系书请问燕耆旧，今日何须十万兵。
天边行::杜甫::天边老人归未得，日暮东临大江哭。陇右河源不种田，胡骑羌兵入巴蜀。洪涛滔天风拔木，前飞秃鹙后鸿鹄。九度附书向洛阳，十年骨肉无消息。
大麦行::杜甫::大麦干枯小麦黄，妇女行泣夫走藏。东至集壁西梁洋，问谁腰镰胡与羌。岂无蜀兵三千人，部领辛苦江山长。安得如鸟有羽翅，托身白云还故乡。
苦战行::杜甫::苦战身死马将军，自云伏波之子孙。干戈未定失壮士，使我叹恨伤精魂。去年江南讨狂贼，临江把臂再难得。别时孤云今不飞，时独看云泪横臆。
去秋行::杜甫::去秋涪江木落时，臂枪走马谁家儿。到今不知白骨处，部曲有去皆无归。遂州城中汉节在，遂州城外巴人稀。战场冤魂每夜哭，空令野营猛士悲。
观打鱼歌::杜甫::绵州江水之东津，鲂鱼鱍鱍色胜银。渔人漾舟沈大网，截江一拥数百鳞。众鱼常才尽却弃，赤鲤腾出如有神。潜龙无声老蛟怒，回风飒飒吹沙尘。饔子左右挥双刀，脍飞金盘白雪高。徐州秃尾不足忆，汉阴槎头远遁逃。鲂鱼肥美知第一，既饱欢娱亦萧瑟。君不朝来割素鬐，咫尺波涛永相失。
越王楼歌::杜甫::绵州州府何磊落，显庆年中越王作。孤城西北起高楼，碧瓦朱甍照城郭。楼下长江百丈清，山头落日半轮明。君王旧迹今人赏，转见千秋万古情。
姜楚公画角鹰歌::杜甫::楚公画鹰鹰戴角，杀气森森到幽朔。观者贪愁掣臂飞，画师不是无心学。此鹰写真在左绵，却嗟真骨遂虚传。梁间燕雀休惊怕，亦未抟空上九天。
光禄坂行::杜甫::山行落日下绝壁，西望千山万山赤。树枝有鸟乱鸣时，暝色无人独归客。马惊不忧深谷坠，草动只怕长弓射。安得更似开元中，道路即今多拥隔。
陪王侍御同登东山最高顶宴姚通泉晚携酒泛江::杜甫::姚公美政谁与俦，不减昔时陈太丘。邑中上客有柱史，多暇日陪骢马游。东山高顶罗珍羞，下顾城郭销我忧。清江白日落欲尽，复携美人登彩舟。笛声愤怨哀中流，妙舞逶迤夜未休。灯前往往大鱼出，听曲低昂如有求。三更风起寒浪涌，取乐喧呼觉船重。满空星河光破碎，四座宾客色不动。请公临深莫相违，回船罢酒上马归。人生欢会岂有极，无使霜过霑人衣。
春日戏题恼郝使君兄::杜甫::使君意气凌青霄，忆昨欢娱常见招。细马时鸣金騕袅，佳人屡出董骄饶。东流江水西飞燕，可惜春光不相见。愿携王赵两红颜，再骋肌肤如素练。通泉百里近梓州，请公一来开我愁。舞处重看花满面，尊前还有锦缠头。
短歌行送祁录事归合州因寄苏使君::杜甫::前者途中一相见，人事经年记君面。后生相动何寂寥，君有长才不贫贱。君今起柁春江流，余亦沙边具小舟。幸为达书贤府主，江花未尽会江楼。
发阆中::杜甫::前有毒蛇后猛虎，溪行尽日无邨坞。江风萧萧云拂地，山木惨惨天欲雨。女病妻忧归意速，秋花锦石谁复数。别家三月一得书，避地何时免愁苦。
寄韩谏议::杜甫::今我不乐思岳阳，身欲奋飞病在床。美人娟娟隔秋水，濯足洞庭望八荒。鸿飞冥冥日月白，青枫叶赤天雨霜。玉京群帝集北斗，或骑骐驎翳凤皇。芙蓉旌旗烟雾乐，影动倒景摇潇湘。星宫之君醉琼浆，羽人稀少不在旁。似闻昨者赤松子，恐是汉代韩张良。昔随刘氏定长安，帷幄未改神惨伤。国家成败吾岂敢，色难腥腐餐风香。周南留滞古所惜，南极老人应寿昌。美人胡为隔秋水，焉得置之贡玉堂。
忆昔二首 二::杜甫::忆昔开元全盛日，小邑犹藏万家室。稻米流脂粟米白，公私苍廪俱丰实。九州道路无豺虎，远行不劳吉日出。齐纨鲁缟车班班，男耕女桑不相失。宫中圣人奏云门，天下朋友皆胶漆。百余年间未灾变，叔孙礼乐萧何律。岂闻一绢直万钱，有田种谷今流血。洛阳宫殿烧焚尽，宗庙新除狐兔穴。伤心不忍问耆旧，复恐初从乱离说。小臣鲁钝无所能，朝廷记识蒙禄秩。周宣中兴望我皇，洒血江汉身衰疾。
自平::杜甫::自平宫中吕太一，收珠南海千余日。近供生犀翡翠稀，复恐征戎干戈密。蛮溪豪族小动摇，世封刺史非时朝。蓬莱殿前诸主将，才如伏波不得骄。
释闷::杜甫::四海十年不解兵，犬戎也复临咸京。失道非关出襄野，扬鞭忽是过胡城。豺狼塞路人断绝，烽火照夜尸纵横。天子亦应厌奔走，群公固合思升平。但恐诛求不改辙，闻道嬖孽能全生。江边老翁错料事，眼暗不见风尘清。
阆山歌::杜甫::阆州城中灵山白，阆州城北玉台碧。松浮欲尽不尽云，江动将崩未崩石。那知根无鬼神会，已觉气与嵩华敌。中原格鬬且未归，应结茅斋看青壁。
阆水歌::杜甫::嘉陵江色何所似，石黛碧玉相因依。正怜日破浪花出，更复春从沙际归。巴童荡桨攲侧过，水鸡衔鱼来去飞。阆中胜事可肠断，阆州城南天下稀。
青丝::杜甫::青丝白马谁家子，麤豪且逐风尘起。不闻汉主放妃嫔，近静潼关埽蜂蚁。殿前兵马破汝时，十月即为齑粉期。未如面缚归金阙，万一皇恩下玉墀。
近闻::杜甫::近闻犬戎远遁逃，牧马不敢侵临洮。渭水逶迤白日净，陇山萧瑟秋云高。崆峒五原亦无事，北庭数有关中使。似闻赞普更求亲，舅甥和好应难弃。
折槛行::杜甫::呜呼房魏不复见，秦王学士时难羡。青衿胄子困泥涂，白马将军若雷电。千载少似朱云人，至今折槛空嶙峋。娄公不语宋公语，尚忆先皇容直臣。
引水::杜甫::月峡瞿塘云作顶，乱石峥嵘俗无井。云安酤水奴仆悲，鱼复移居心力省。白帝城西万竹蟠，接筒引水喉不干。人生留滞生理难，斗水何直百忧宽。
古柏行::杜甫::孔明庙前有老柏，柯如青铜根如石。霜皮溜雨四十围，黛色参天二千尺。君臣已与时际会，树木犹为人爱惜。云来气接巫峡长，月出寒通雪山白。忆昨路绕锦亭东，先主武侯同閟宫。崔嵬枝干郊原古，窈窕丹青户牖空。落落盘踞虽得地，冥冥孤高多烈风。扶持自是神明力，正直原因造化功。大厦如倾要梁栋，万牛回首丘山重。不露文章世已惊，未辞剪伐谁能送。苦心岂免容蝼蚁，香叶终经宿鸾凤。志士幽人莫怨嗟，古来材大难为用。
缚鸡行::杜甫::小奴缚鸡向市卖，鸡被缚急相喧争。家中厌鸡食虫蚁，不知鸡卖还遭烹。虫鸡与人何厚薄，吾叱奴人解其缚。鸡虫得失无了时，注目寒江倚山阁。
负薪行::杜甫::夔州处女发半华，四十五十无夫家。更遭丧乱嫁不售，一生抱恨堪咨嗟。土风坐男使女立，应当门户女出入。十犹八九负薪归，卖薪得钱应供给。至老双鬟只垂颈，野花山叶银钗并。筋力登危集市门，死生射利兼盐井。面妆首饰杂啼痕，地褊衣寒困石根。若道巫山女麤丑，何得此有昭君邨。
寄裴施州::杜甫::廊庙之具裴施州，宿昔一逢无此流。金钟大镛在东序，冰壶玉衡悬清秋。自从相遇感多病，三岁为客宽边愁。尧有四岳明至理，汉二千石真分忧。几度寄书白盐北，苦寒赠我青羔裘。霜雪回光避锦袖，龙蛇动箧蟠银钩。紫衣使者辞复命，再拜故人谢佳政。将老已失子孙忧，后来况接才华盛。
荆南兵马使太常卿赵公大食刀歌::杜甫::太常楼船声嗷嘈，问兵刮寇趋下牢。牧出令奔飞百艘，猛蛟突兽纷腾逃。白帝寒城驻锦袍，玄冬示我胡国刀。壮士短衣头虎毛，凭轩拔鞘天为高。翻风转日木怒号，冰翼雪澹伤哀猱。镌错碧罂䴙鹈膏，铓锷已莹虚秋涛。鬼物撇捩辞坑壕，苍水使者扪赤条。龙伯国人罢钓鳌，芮公回首颜色劳。分阃救世用贤豪，赵公玉立高歌起。揽环结佩相终始，万岁持之护天子。得君乱丝与君理，蜀江如线如针水。荆岑弹丸心未已，贼臣恶子休干纪。魑魅魍魉徒为耳，妖腰乱领敢欣喜。用之不高亦不庳，不似长剑须天倚。吁嗟光禄英雄弭，大食宝刀聊可比。丹青宛转麒麟里，光芒六合无泥滓。
王兵马使二角鹰::杜甫::悲台萧飒石巃嵸，哀壑杈枒浩呼汹。中有万里之长江，回风滔日孤光动。角鹰翻倒壮士臂，将军玉帐轩翠气。二鹰猛脑徐侯穟，目如愁胡视天地。杉鸡竹兔不自惜，溪虎野羊俱辟易。韝上锋棱十二翮，将军勇锐与之敌。将军树勋起安西，昆仑虞泉入马蹄。白羽曾肉三狻猊，敢决岂不与之齐。荆南芮公得将军，亦如角鹰下翔云。恶鸟飞飞啄金屋，安得尔辈开其群，驱出六合枭鸾分。
秋风二首 一::杜甫::秋风淅淅吹巫山，上牢下牢修水关。吴樯楚柁牵百丈，暖向神都寒未还。要路何日罢长戟，战自青羌连百蛮。中巴不曾消息好，暝传戍鼓长云间。
秋风二首 二::杜甫::秋风淅淅吹我衣，东流之外西日微。天清小城捣练急，石古细路行人稀。不知明月为谁好，早晚孤帆他夜归。会将白发倚庭树，故园池台今是非。
久雨期王将军不至::杜甫::天雨萧萧滞茅屋，空山无以慰幽独。锐头将军来何迟，令我心中苦不足。数看黄雾乱玄云，时听严风折乔木。泉源泠泠杂猿狖，泥泞漠漠饥鸿鹄。岁暮穷阴耿未已，人生会面难再得。忆尔腰下铁丝箭，射杀林中雪色鹿。前者坐皮因问毛，知子历险人马劳。异兽如飞星宿落，应弦不碍苍山高。安得突骑只五千，崒然眉骨皆尔曹。走平乱世相催促，一豁明主正郁陶。忆昔范增碎玉斗，未使吴兵着白袍。昏昏阊阖闭氛祲，十月荆南雷怒号。
别李祕书始兴寺所居::杜甫::不见秘书心若失，及见秘书失心疾。安为动主理信然，我独觉子神充实。重闻西方止观经，老身古寺风泠泠。妻儿待我且归去，他日杖藜来细听。
虎牙行::杜甫::秋风歘吸吹南国，天地惨惨无颜色。洞庭扬波江汉回，虎牙铜柱皆倾侧。巫峡阴岑朔漠气，峰峦窈窕谿谷黑。杜鹃不来猿狖寒，山鬼幽忧雪霜逼。楚老长嗟忆炎瘴，三尺角弓两斛力。壁立石城横塞起，金错旌竿满云直。渔阳突骑猎青丘，犬戎锁甲闻丹极。八荒十年防盗贼，征戍诛求寡妻哭，远客中宵泪霑臆。
锦树行::杜甫::今日苦短昨日休，岁云暮矣增离忧。霜凋碧树待锦树，万壑东逝无停留。荒戍之城石色古，东郭老人住青丘。飞书白帝营斗粟，琴瑟几杖柴门幽。青草萋萋尽枯死，天马跂足随牦牛。自古圣贤多薄命，奸雄恶少皆封侯。故国三年一消息，终南渭水寒悠悠。五陵豪贵反颠倒，乡里小儿狐白裘。生男堕地要膂力，一生富贵倾邦国。莫愁父母少黄金，天下风尘儿亦得。
赤霄行::杜甫::孔雀未知牛有角，渴饮寒泉逢抵触。赤霄悬圃须往来，翠尾金花不辞辱。江中淘河吓飞燕，衔泥却落羞华屋。皇孙犹曾莲勺困，卫庄见贬伤其足。老翁慎莫怪少年，葛亮贵和书有篇。丈夫垂名动万年，记忆细故非高贤。
前苦寒行二首 二::杜甫::去年白帝雪在山，今年白帝雪在地。冻埋蛟龙南浦缩，寒刮肌肤北风利。楚人四时皆麻衣，楚天万里无晶辉。三足之乌足恐断，羲和送将何所归。
后苦寒行二首 一::杜甫::南纪巫庐瘴不绝，太古以来无尺雪。蛮夷长老怨苦寒，昆仑天关冻应折。
后苦寒行二首 二::杜甫::晚来江门失大木，猛风中夜吹白屋。天兵斩断青海戎，杀气南行动地轴，不尔苦寒何太酷。巴东之峡生凌澌，彼苍回轩人得知。
晚晴::杜甫::高唐暮冬雪壮哉，旧瘴无复似尘埃。崖沈谷没白皑皑，江石缺裂青枫摧。南天三旬苦雾开，赤日照耀从西来。六龙寒急光裴回，照我衰颜忽落地，口虽吟咏心中哀。未怪及时少年子，扬眉结义黄金台。洎乎吾生何飘零，支离委绝同死灰。
夜归::杜甫::夜来归来冲虎过，山黑家中已眠卧。傍见北斗向江低，仰看明星当空大。庭前把烛嗔两炬，峡口惊猿闻一个。白头老罢舞复歌，杖藜不睡谁能那。
寄柏学士林居::杜甫::自胡之反持干戈，天下学士亦奔波。叹彼幽栖载典籍，萧然暴露依山阿。青山万里静散地，白雨一洗空垂萝。乱代飘零余到此，古人成败子如何。荆扬春冬异风土，巫峡日夜多云雨。赤叶枫林百舌鸣，黄泥野岸天鸡舞。盗贼纵横甚密迩，形神寂莫甘辛苦。几时高议排金门，各使苍生有环堵。
寄从孙崇简::杜甫::嵯峨白帝城东西，南有龙湫北虎溪。吾孙骑曹不骑马，业学尸乡多养鸡。庞公隐时尽室去，武陵春树他人迷。与汝林居未相失，近身药裹酒长携。牧竖樵童亦无赖，莫令斩断青云梯。
大觉高僧兰若::杜甫::巫山不见庐山远，松林兰若秋风晚。一老犹鸣日暮钟，诸僧尚乞斋时饭。香炉峰色隐晴湖，种杏仙家近白榆。飞锡去年啼邑子，献花何日许门徒。
魏将军歌::杜甫::将军昔著从事衫，铁马驰突重两衔。披坚执锐略西极，昆仑月窟东崭岩。君门羽林万猛士，恶若哮虎子所监。五年起家列霜戟，一日过海收风帆。平生流辈徒蠢蠢，长安少年气欲尽。魏侯骨耸精爽紧，华岳峰尖见秋隼。星躔宝校金盘陀，夜骑天驷超天河。欃枪荧惑不敢动，翠蕤云旓相荡摩。吾为子起歌都护，酒阑插剑肝胆露。
惜别行送向卿进奉端午御衣之上都::杜甫::肃宗昔在灵武城，指挥猛将收咸京。向公泣血洒行殿，佐佑卿相乾坤平。逆胡冥寞随烟烬，卿家兄弟功名震。麒麟图画鸿雁行，紫极出入黄金印。尚书勋业超千古，雄镇荆州继吾祖。裁缝云雾成御衣，拜跪题封向端午。向卿将命寸心赤，青山落日江潮白。卿到朝廷说老翁，漂零已是沧浪客。
夜闻觱篥::杜甫::夜闻觱篥沧江上，衰年侧耳情所向。邻舟一听多感伤，塞曲三更歘悲壮。积雪飞霜此夜寒，孤灯急管复风湍。君知天地干戈满，不见江湖行路难。
发刘郎浦::杜甫::挂帆早发刘郎浦，疾风飒飒昏亭午。舟中无日不沙尘，岸上空村尽豺虎。十日北风风未回，客行岁晚晚相催。白头厌伴渔人宿，黄帽青鞋归去来。
清明::杜甫::着处繁花务是日，长沙千人万人出。渡头翠柳艳明眉，争道朱蹄骄啮膝。此都好游湘西寺，诸将亦自军中至。马援征行在眼前，葛强亲近同心事。金镫下山红粉晚，牙樯捩柁青楼远。古时丧乱皆可知，人世悲欢暂相遣。弟侄虽存不得书，干戈未息苦离居。逢迎少壮非吾道，况乃今朝更祓除。
风雨看舟前落花戏为新句::杜甫::江上人家桃树枝，春寒细雨出疏篱。影遭碧水潜勾引，风妒红花却倒吹。吹花困癫傍舟檝，水光风力俱相怯。赤憎轻薄遮入怀，珍重分明不来接。湿久飞迟半日高，萦沙惹草细于毛。蜜蜂蝴蝶生情性，偷眼蜻蜓避百劳。
岳麓山道林二寺行::杜甫::玉泉之南麓山殊，道林林壑争盘纡。寺门高开洞庭野，殿脚插入赤沙湖。五月寒风冷佛骨，六时天乐朝香炉。地灵步步雪山草，僧宝人人沧海珠。塔劫宫墙壮丽敌，香厨松道清凉俱。连花交响共命鸟，金榜双回三足乌。方丈涉海费时节，悬圃寻河知有无。暮年且喜经行近，春日兼蒙暄暖扶。飘然斑白身奚适，傍此烟霞茅可诛。桃源人家易制度，橘洲田土仍膏腴。潭府邑中甚淳古，太守庭内不喧呼。昔遭衰世皆晦迹，今幸乐国养微躯。依止老宿亦未晚，富贵功名焉足图。久为野客寻幽惯，细学何颙免兴孤。一重一掩吾肺腑，山鸟山花吾友于。宋公放逐曾题壁，物色分留与老夫。
岁晏行::杜甫::岁云暮矣多北风，潇湘洞庭白雪中。渔父天寒网罟冻，莫徭射雁鸣桑弓。去年米贵阙军食，今年米贱大伤农。高马达官厌酒肉，此辈杼轴茅茨空。楚人重鱼不重鸟，汝休枉杀南飞鸿。况闻处处鬻男女，割慈忍爱还租庸。往日用钱捉私铸，今许铅锡和青铜。刻泥为之最易得，好恶不合长相蒙。万国城头吹画角，此曲哀怨何时终。
追酬故高蜀州人日见寄::杜甫::自蒙蜀州人日作，不意清诗久零落。今晨散帙眼忽开，迸泪幽吟事如昨。呜呼壮士多慷慨，合沓高名动寥廊。叹我凄凄求友篇，感时郁郁匡君略。锦里春光空烂熳，瑶墀侍臣已冥莫。潇湘水国傍鼋鼍，鄠杜秋天失雕鹗。东西南北更谁论，白首扁舟病独存。遥拱北辰缠寇盗，欲倾东海洗乾坤。边塞西蕃最充斥，衣冠南渡多崩奔。鼓瑟至今悲帝子，曳裾何处觅王门。文章曹植波澜阔，服食刘安德业尊。长笛谁能乱愁思，昭州词翰与招魂。
郑驸马宅宴洞中::杜甫::主家阴洞细烟雾，留客夏簟清琅玕。春酒杯浓琥珀薄，冰浆椀碧玛瑙寒。误疑茅堂过江麓，已入风磴霾云端。自是秦楼压郑谷，时闻杂佩声珊珊。
题张氏隐居二首 一::杜甫::春山无伴独相求，伐木丁丁山更幽。涧道余寒历冰雪，石门斜日到林丘。不贪夜识金银气，远害朝看糜鹿游。乘兴杳然迷出处，对君疑是泛虚舟。
赠李白::杜甫::秋来相顾尚飘蓬，未就丹砂愧葛洪。痛饮狂歌空度日，飞扬跋扈为谁雄。
阮籍啸台::贾岛::如闻长啸春风里，荆棘丛边访旧踪。地接苏门山近远，荒台突兀抵高峰。
滕校书使院小池::贾岛::小池谁见凿时初，走水南来十里余。楼上日斜吹暮角，院中人出锁游鱼。
送陕府王建司马::贾岛::司马虽然听晓钟，尚犹高枕恣疏慵。请诗僧过三门水，卖药人归五老峰。移舫绿阴深处息，登楼凉夜此时逢。杜陵惆怅临相饯，未寝月前多屐踪。
上谷旅夜::贾岛::世难那堪恨旅游，龙钟更是对穷秋。故园千里数行泪，邻杵一声终夜愁。月到寒窗空皓皛，风翻落叶更飕飗。此心不向常人说，倚识平津万户侯。
寄无得头陀::贾岛::夏腊今应三十余，不离树下冢间居。貌堪良匠抽毫写，行称高僧续传书。落涧水声来远远，当空月色自如如。白衣只在青门里，心每相亲迹且疏。
崔卿池上双白鹭::贾岛::鹭雏相逐出深笼，顶各有丝茎数同。洒石多霜移足冷，隔城远树挂巢空。其如尽在滩声外，何似双飞浦色中。见此池潭卿自凿，清泠太液底潜通。
送胡道士::贾岛::短褐身披满渍苔，灵溪深处观门开。却从城里移琴去，许到山中寄药来。临水古坛秋醮罢，宿杉幽鸟夜飞回。丹梯愿逐真人上，日夕归心白发催。
寄韩潮州愈::贾岛::此心曾与木兰舟，直到天南潮水头。隔岭篇章来华岳，出关书信过泷流。峰悬驿路残云断，海浸城根老树秋。一夕瘴烟风卷尽，月明初上浪西楼。
酬张籍王建::贾岛::疏林荒宅古坡前，久住还因太守怜。渐老更思深处隐，多闲数得上方眠。鼠抛贫屋收田日，雁度寒江拟雪天。身是龙钟应是分，水曹芸阁枉来篇。
逢博陵故人彭兵曹::贾岛::曲阳分散会京华，见说三年住海涯。别后解餐蓬蔂子，向前未识牡丹花。偶逢日者教求禄，终傍泉声拟置家。蹋雪携琴相就宿，夜深开户斗牛斜。
赠牛山人::贾岛::二十年中饵茯苓，致书半是老君经。东都旧住商人宅，南国新修道士亭。凿石养蜂休买蜜，坐山秤药不争星。古来隐者多能卜，欲就先生问丙丁。
送于中丞使回纥册立::贾岛::君立天骄发使车，册文字字著金书。渐通青冢乡山尽，欲达皇情译语初。调角寒城边色动，下霜秋碛雁行疏。旌旗来往几多日，应向途中见岁除。
送刘侍御重使江西::贾岛::时当苦热远行人，石壁飞泉溅马身。又到锺陵知务大，还浮湓浦属秋新。早程猿叫云深极，宿馆禽惊叶动频。前者已闻廉使荐，兼言有画静边尘。
赠圆上人::贾岛::诵经千纸得为僧，麈尾持行不拂蝇。古塔月高闻咒水，新坛日午见烧灯。一双童子浇红药，百八真珠贯彩绳。且说近来心里事，仇雠相对似亲朋。
处州李使君改任遂州因寄赠::贾岛::庭树几株阴入户，主人何在客闻蝉。钥开原上高楼锁，瓶汲池东古井泉。趁静野禽曾后到，休吟邻叟始安眠。仙都山水谁能忆，西去风涛书满船。
酬慈恩寺文郁上人::贾岛::袈裟影入禁池清，犹忆乡山近赤城。篱落罅间寒蟹过，莓苔石上晚蛩行。期登野阁闲应甚，阻宿山房疾未平。闻说又寻南岳去，无端诗思忽然生。
访鉴玄师侄::贾岛::维摩青石讲初休，缘访亲宗到普州。我有军持凭弟子，岳阳溪里汲寒流。
夜坐::贾岛::蟋蟀渐多秋不浅，蟾蜍已没夜应深。三更两鬓几枝雪，一念双峰四祖心。
送别::贾岛::门外便伸千里别，无车不得到河梁。高楼直上百余尺，今日为君南望长。
闻蝉感怀::贾岛::新蝉忽发最高枝，不觉立听无限时。正遇友人来告别，一心分作两般悲。
夏夜上谷宿开元寺::贾岛::诗成一夜月中题，便卧松风到曙鸡。带月时闻山鸟语，郡城知近武陵溪。
送于总持归京::贾岛::出家初隶何方寺，上国西明御水东。却见旧房堦下树，别来二十一春风。
崔卿池上鹤::贾岛::月中时叫叶纷纷，不异洞庭霜夜闻。翎羽如今从放长，犹能飞起向孤云。
登田中丞高亭::贾岛::高亭林表迥嵯峨，独坐秋宵不寝多。玉兔玉人歌里出，白云难似莫相和。
友人婚杨氏催妆::贾岛::不知今夕是何夕，催促阳台近镜台。谁道芙蓉水中种，青铜镜里一枝开。
酬朱侍御望月见寄::贾岛::他寝此时吾不寝，近秋三五日逢晴。相思唯有霜台月，望尽孤光见却生。
题韦云叟草堂::贾岛::新起此堂开北窗，当窗山隔一重江。白茅草苫重重密，爱此秋天夜雨淙。
和韩吏部泛南溪::贾岛::溪里晚从池岸出，石泉秋急夜深闻。木兰船共山人上，月映渡头零落云。
方镜::贾岛::背如刀截机头锦，面似升量涧底泉。铜雀台南秋日后，照来照去已三年。
酬姚合::贾岛::黍穗豆苗侵古道，晴原午后早秋时。故人相忆僧来说，杨柳无风蝉满枝。
送灵应上人::贾岛::遍参尊宿游方久，名岳奇峰问此公。五月半间看瀑布，青城山里白云中。
赠丘先生::贾岛::常言吃药全胜饭，华岳松边采茯神。不遣髭须一茎白，拟为白日上升人。
渡桑干::贾岛::客舍幷州已十霜，归心日夜忆咸阳。无端更渡桑干水，却望幷州是故乡。
夜期啸客吕逸人不至::贾岛::逸人期宿石床中，遣我开扉对晚空。不知何处啸秋月，闲着松门一夜风。
夜集乌行中所居::贾岛::环炉促席复持杯，松院双扉向月开。座上同声半先达，名山独入此心来。
赠梁浦秀才斑竹拄杖::贾岛::拣得林中最细枝，结根石上长身迟。莫嫌滴沥红斑少，恰似湘妃泪尽时。
寻石瓮寺上方::贾岛::野寺入时春雪后，崎岖得到此房前。老僧不出迎朝客，已住上方三十年。
早秋寄题天竺灵隐寺::贾岛::峰前峰后寺新秋，绝顶高窗见沃洲。人在定中闻蟋蟀，鹤从栖处挂猕猴。山钟夜渡空江水，汀月寒生古石楼。心忆悬帆身未遂，谢公此地昔年游。
黎阳寄姚合::贾岛::魏都城里曾游熟，才子斋中止泊多。去日绿杨垂紫陌，归时白草夹黄河。新诗不觉千回咏，古镜曾经几度磨。惆怅心思滑台北，满杯浓酒与愁和。
送崔约秀才::贾岛::归宁髣髴三千里，月向船窗见几宵。野鼠独偷高树果，前山渐见短禾苗。更深栅锁淮波疾，苇动风生雨气遥。重入石头城下寺，南朝杉老未干燋。
咏怀::贾岛::纵把书看未省勤，一生生计只长贫。可能在世无成事，不觉离家作老人。中岳深林秋独往，南原多草夜无邻。经年抱疾谁来问，野鸟相过啄木频。
夏日寄高洗马::贾岛::三十年来长在客，两三行泪忽然垂。白衣苍鬓经过懒，赤日朱门偃息迟。花发应耽新熟酒，草颠还写早朝诗。不缘马死西州去，画角堪听是晓吹。
送周判官元范赴越::贾岛::原下相逢便别离，蝉鸣关路使回时。过淮渐有悬帆兴，到越应将坠叶期。城上秋山生菊早，驿西寒渡落潮迟。已曾几遍随旌斾，去谒荒郊大禹祠。
送罗少府归牛渚::贾岛::作尉长安始三日，忽思牛渚梦天台。楚山远色独归去，灞水空流相送回。霜覆鹤身松子落，月分萤影石房开。白云多处应频到，寒涧泠泠漱古苔。
题童真上人::贾岛::江上修持积岁年，滩声未拟住潺湲。誓从五十身披衲，便向三千界坐禅。月峡青城那有滞，天台庐岳岂无缘。昨宵忽梦游沧海，万里波涛在目前。
赠温观主::贾岛::一别罗浮竟未还，观深廊古院多关。君来几日行虚洞，仙去空坛在远山。胎息存思当黑处，井华悬绠取朝间。弊庐道室虽邻近，自乐冬阳炙背闲。
上邠宁邢司徒::贾岛::箭头破帖浑无敌，杖底敲球远有声。马走千蹄朝万乘，地分三郡拥双旌。春风欲尽山花发，晓角初吹客梦惊。不是邢公来镇此，长安西北未能行。
欲游嵩岳留别李少尹益::贾岛::孤策迟回洛水湄，孤禽嘹唳幸人知。嵩岳望中常待我，河梁欲上未题诗。新秋爱月愁多雨，古观逢仙看尽棋。微眇此来将敢问，凤凰何日定归池。
病鹘吟::贾岛::俊鸟还投高处栖，腾身戛戛下云梯。有时透雾凌空去，无事随风入草迷。迅疾月边捎玉兔，迟回日里拂金鸡。不缘毛羽遭零落，焉肯雄心向尔低。
赠僧::贾岛::从来多是游山水，省泊禅舟月下涛。初过石桥年尚少，久辞天柱腊应高。青松带雪悬铜锡，白发如霜落铁刀。常恐画工援笔写，身长七尺有眉毫。
赠翰林::贾岛::清重无过知内制，从前礼绝外庭人。看花在处多随驾，召宴无时不及身。马自赐来骑觉稳，诗缘见彻语长新。应怜独向名场苦，曾十余年浪过春。
颂德上贾常侍::贾岛::边臣说使朝天子，发语轰然激夏雷。高节羽书期独传，分符绛郡滞长材。啁啾鸟恐鹰鹯起，流散人归父母来。自顾此身无所立，恭谈祖德朵颐开。
田将军书院::贾岛::满庭花木半新栽，石自平湖远岸来。笋迸邻家还长竹，地经山雨几层苔。井当深夜泉微上，阁入高秋户尽开。行背曲江谁到此，琴书锁著未朝回。
投庞少尹::贾岛::闭户息机搔白首，中庭一树有清阴。年年不改风尘趣，日日转多泉石心。病起望山台上立，觉来听雨烛前吟。庞公相识元和岁，眷分依依直至今。
夏夜登南楼::贾岛::水岸寒楼带月跻，夏林初见岳阳溪。
题青龙寺::贾岛::碣石山人一轴诗，终南山北数人知。拟看青龙寺里月，待无一点夜云时。
赠李文通::贾岛::营当万胜冈头下，誓立千年不朽功。天子手擎新钺斧，谏官请赠李文通。
题虢州三堂赠吴郎中::贾岛::无穷草树昔谁栽，新起临湖白石台。半岸泥沙孤鹤立，三堂风雨四门开。荷翻团露惊秋近，柳转斜阳过水来。昨夜北楼堪朗咏，虢城初锁月裴回。
送僧::贾岛::池上时时松雪落，焚香烟起见孤灯。静夜忆谁来对坐，曲江南岸寺中僧。
三月晦日赠刘评事::贾岛::三月正当三十日，风光别我苦吟身。共君今夜不须睡，未到晓钟犹是春。
送张道者::贾岛::新岁抱琴何处去，洛阳三十六峰西。生来未识山人面，不得一听乌夜啼。
题鱼尊师院::贾岛::老子堂前花万树，先生曾见几回春。夜煎白石平明吃，不拟教人哭此身。
宿村家亭子::贾岛::床头枕是溪中石，井底泉通竹下池。宿客未眠过夜半，独闻山雨到来时。
送称上人::贾岛::归蜀拟从巫峡过，何时得入旧房禅。寺中来后谁身化，起塔栽松向野田。
杨秘书新居::贾岛::城角新居邻静寺，时从新阁上经楼。南山泉入宫中去，先向诗人门外流。
听乐山人弹易水::贾岛::朱丝弦底燕泉急，燕将云孙白日弹。嬴氏归山陵已掘，声声犹带发冲冠。
经苏秦墓::贾岛::沙埋古篆折碑文，六国兴亡事系君。今日凄凉无处说，乱山秋尽有寒云。
题戴胜::贾岛::星点花冠道士衣，紫阳宫女化身飞。能传上界春消息，若到蓬山莫放归。
题隐者居::贾岛::虽有柴门常不关，片云孤木伴身闲。犹嫌住久人知处，见拟移家更上山。
哭孟东野::贾岛::兰无香气鹤无声，哭尽秋天月不明。自从东野先生死，侧近云山得散行。
过京索先生坟::贾岛::京索先生三尺坟，秋风漠漠吐寒云。从来有恨君多哭，今日何人更哭君。
客思::贾岛::促织声尖尖似针，更深刺著旅人心。独言独语月明里，惊觉眠童与宿禽。
盐池院观鹿::贾岛::条峰五老势相连，此鹿来从若个边。别有野麋人不见，一生长饮白云泉。
上杜驸马::贾岛::玉山突兀压乾坤，出得朱门入戟门。妻是九重天子女，身为一品令公孙。鸳鸯殿里参皇后，龙凤堂前贺至尊。今日澧阳非久驻，伫为霖雨拜新恩。
莲峰歌::贾岛::锦砾潺湲玉溪水，晓来微雨藤花紫。冉冉山鸡红尾长，一声樵斧惊飞起。松刺梳空石差齿，烟香风软人参蕊。阳崖一梦伴云根，仙菌灵芝梦魂里。
题兴化园亭::贾岛::破却千家作一池，不栽桃李种蔷薇。蔷薇花落秋风起，荆棘满庭君始知。
竹::贾岛::篱外清阴接药栏，晓风交戛碧琅玕。子猷没后知音少，粉节霜筠漫岁寒。
李斯井::贾岛::井存上蔡南门外，置此井时来相秦。断绠数寻垂古甃，取将寒水是何人。
送友人之南陵::贾岛::莫叹徒劳向宦途，不群气岸有谁如。南陵暂掌仇香印，北阙终行贾谊书。好趁江山寻胜境，莫辞韦杜别幽居。少年跃马同心使，免得诗中道跨驴。
行次汉上::贾岛::习家池沼草萋萋，岚树光中信马蹄。汉主庙前湘水碧，一声风角夕阳低。
马嵬::贾岛::长川几处树青青，孤驿危楼对翠屏。一自上皇惆怅后，至今来往马蹄腥。
冬夜送人::贾岛::平明走马上村桥，花落梅溪雪未消。日短天寒愁送客，楚山无限路迢迢。
鸡鸣埭曲::温庭筠::南朝天子射雉时，银河耿耿星参差。铜壶漏断梦初觉，宝马尘高人未知。鱼跃莲东荡宫沼，蒙蒙御柳悬栖鸟。红妆万户镜中春，碧树一声天下晓。盘踞势穷三百年，朱方杀气成愁烟。彗星拂地浪连海，战鼓渡江尘涨天。绣龙画雉填宫井，野火风驱烧九鼎。殿巢江燕砌生蒿，十二金人霜炯炯。芊绵平绿台城基，暖色春容荒古陂。宁知玉树后庭曲，留待野棠如雪枝。
织锦词::温庭筠::丁东细漏侵琼瑟，影转高梧月初出。簇簌金梭万缕红，鸳鸯艳锦初成匹。锦中百结皆同心，蘂乱云盘相间深。此意欲传传不得，玫瑰作柱朱弦琴。为君裁破合欢被，星斗迢迢共千里。象尺熏炉未觉秋，碧池已有新莲子。
夜宴谣::温庭筠::长钗坠发双蜻蜓，碧尽山斜开画屏。虬须公子五侯客，一饮千锺如建瓴。鸾咽姹唱圆无节，眉敛湘烟袖回雪。清夜恩情四座同，莫令沟水东西别。亭亭蜡泪香珠残，暗露晓风罗幕寒。飘飖戟带俨相次，二十四枝龙画竿。裂管萦弦共繁曲，芳樽细浪倾春醁。高楼客散杏花多，脉脉新蟾如瞪目。
莲浦谣::温庭筠::鸣桡轧轧溪溶溶，废绿平烟吴苑东。水清莲媚两相向，镜里见愁愁更红。白马金鞭大堤上，西江日夕多风浪。荷心有露似骊珠，不是真圆亦摇荡。
遐水谣::温庭筠::天兵九月渡遐水，马踏沙鸣惊雁起。杀气空高万里情，塞寒如箭伤眸子。狼烟堡上霜漫漫，枯叶号风天地干。犀带鼠裘无暖色，清光炯冷黄金鞍。虏尘如雾昏亭障，陇首年年汉飞将。麟阁无名期未归，楼中思妇徒相望。
晓仙谣::温庭筠::玉妃唤月归海宫，月色澹白涵春空。银河欲转星靥靥，碧浪叠山埋早红。宫花有露如新泪，小苑丛丛入寒翠。绮阁空传唱漏声，网轩未辨凌云字。遥遥珠帐连湘烟，鹤扇如霜金骨仙。碧箫曲尽彩霞动，下视九州皆悄然。秦王女骑红尾凤，半空回首晨鸡弄。雾盖狂尘亿兆家，世人犹作牵情梦。
锦城曲::温庭筠::蜀山攒黛留晴雪，簝笋蕨芽萦九折。江风吹巧剪霞绡，花上千枝杜鹃血。杜鹃飞入岩下丛，夜叫思归山月中。巴水漾情情不尽，文君织得春机红。怨魄未归芳草死，江头学种相思子。树成寄与望乡人，白帝荒城五千里。
生禖屏风歌::温庭筠::玉墀暗接昆仑井，井上无人金索冷。画壁阴森九子堂，阶前细月铺花影。绣屏银鸭香蓊蒙，天上梦归花绕丛。宜男漫作后庭草，不似樱桃千子红。
舞衣曲::温庭筠::藕肠纤缕抽轻春，烟机漠漠娇娥嚬。金梭淅沥透空薄，剪落交刀吹断云。张家公子夜闻雨，夜向兰堂思楚舞。蝉衫麟带压愁香，偷得莺簧鏁金缕。管含兰气娇语悲，胡槽雪腕鸳鸯丝。芙蓉力弱应难定，杨柳风多不自持。回嚬笑语西窗客，星斗寥寥波脉脉。不逐秦王卷象床，满楼明月梨花白。
觱篥歌::温庭筠::蜡烟如纛新蟾满，门外平沙草芽短。黑头丞相九天归，夜听飞琼吹朔管。情远气调兰蕙薰，天香瑞彩含絪缊。皓然纤指都揭血，日暖碧霄无片云。含商咀征双幽咽，软縠疏罗共萧屑。不尽长圆叠翠愁，柳风吹破澄潭月。鸣梭淅沥金丝蘂，恨语殷勤陇头水。汉将营前万里沙，更深一一霜鸿起。十二楼前花正繁，交枝簇蒂连壁门。景阳宫女正愁绝，莫使此声催断魂。
照影曲::温庭筠::景阳妆罢琼窗暖，欲照澄明香步懒。桥上衣多抱彩云，金鳞不动春塘满。黄印额山轻为尘，翠鳞红穉俱含嚬。桃花百媚如欲语，曾为无双今两身。
太液池歌::温庭筠::腥鲜龙气连清防，花风漾漾吹细光。叠澜不定照天井，倒影荡摇晴翠长。平碧浅春生绿塘，云容雨态连青苍。夜深银汉通柏梁，二十八宿朝玉堂。
雉场歌::温庭筠::茭叶萋萋接烟曙，鸡鸣埭上梨花露。彩杖锵锵已合围，绣翎白颈遥相妒。雕尾扇张金缕高，碎铃素拂骊驹豪。绿场红迹未相接，箭发铜牙伤彩毛。麦陇桑阴小山晚，六虬归去凝笳远。城头却望几含情，青亩春芜连石苑。
雍台歌::温庭筠::太子池南楼百尺，入窗新树疏帘隔。黄金铺首画钩陈，羽葆停幢拂交戟。盘纡阑楯临高台，帐殿临流鸾扇开。早雁惊鸣细波起，映花卤簿龙飞回。
吴苑行::温庭筠::锦雉双飞梅结子，平春远绿窗中起。吴江澹画水连空，三尺屏风隔千里。小苑有门红扇开，天丝舞蝶共徘徊。绮户雕楹长若此，韶光岁岁如归来。
常林欢歌::温庭筠::宜城酒熟花覆桥，沙晴绿鸭鸣咬咬。秾桑绕舍麦如尾，幽轧鸣机双燕巢。马声特特荆门道，蛮水扬光色如草。锦荐金炉梦正长，东家咿喔鸡鸣早。
塞寒行::温庭筠::燕弓弦劲霜封瓦，朴簌寒雕睇平野。一点黄尘起雁喧，白龙堆下千蹄马。河源怒浊风如刀，剪断朔云天更高。晚出榆关逐征北，惊沙飞迸冲貂袍。心许凌烟名不灭，年年锦字伤离别。彩毫一画竟何荣，空使青楼泪成血。
湖阴词::温庭筠::祖龙黄须珊瑚鞭，铁骢金面青连钱。虎髯拔剑欲成梦，日压贼营如血鲜。海旗风急惊眠起，甲重光摇照湖水。苍黄追骑尘外归，森索妖星阵前死。五陵愁碧春萋萋，霸川玉马空中嘶。羽书如电入青璅，雪腕如槌催画鞞。白虬天子金煌铓，高临帝座回龙章。吴波不动楚山晚，花压阑干春昼长。
蒋侯神歌::温庭筠::楚神铁马金鸣珂，夜动蛟潭生素波。商风刮水报西帝，庙前古树蟠白虵。吴王赤斧斫云阵，画堂列壁丛霜刃。巫娥传意托悲丝，铎语琅琅理双鬓。湘烟刷翠湘山斜，东方日出飞神鸦。青云自有黑龙子，潘妃莫结丁香花。
汉皇迎春词::温庭筠::春草芊芊晴扫烟，宫城大锦红殷鲜。海日初融照仙掌，淮王小队缨铃响。猎猎东风焰赤旗，画神金甲葱茏网。钜公步辇迎句芒，复道扫尘燕彗长。豹尾竿前赵飞燕，柳风吹尽眉间黄。碧草含情杏花喜，上林莺啭游丝起。宝马摇环万骑归，恩光暗入帘栊里。
兰塘词::温庭筠::塘水汪汪凫唼喋，忆上江南木兰檝。绣颈金须荡倒光，团团皱绿鸡头叶。露凝荷卷珠净圆，紫菱刺短浮根缠。小姑归晚红妆浅，镜里芙蓉照水鲜。东沟潏潏劳回首，欲寄一杯琼液酒。知道无郎却有情，长教月照相思柳。
晚归曲::温庭筠::格格水禽飞带波，孤光斜起夕阳多。湖西山浅似相笑，菱刺惹衣攒黛蛾。青丝系船向江木，兰芽出土吴江曲。水极晴摇泛滟红，草平春染烟绵绿。玉鞭骑马杨叛儿，刻金作凤光参差。丁丁暖漏滴花影，催入景阳人不知。弯堤弱柳遥相瞩，雀扇团圆掩香玉。莲塘艇子归不归，柳暗桑秾闻布谷。
昆明池水战词::温庭筠::汪汪积水光连空，重叠细纹晴漾红。赤帝龙孙鳞甲怒，临流一盼生阴风。鼍鼓三声报天子，雕旌兽舰凌波起。雷吼涛惊白石山，石鲸眼裂蟠蛟死。溟池海浦俱喧豗，青帜白旌相次来。箭羽枪缨三百万，踏翻西海生尘埃。茂陵仙去菱花老，唼唼游鱼近烟岛。渺莽残阳钓艇归，绿头江鸭眠沙草。
谢公墅歌::温庭筠::朱雀航南绕香陌，谢郎东墅连春碧。鸠眠高柳日方融，绮榭飘飖紫庭客。文楸方罫花参差，心阵未成星满池。四座无喧梧竹静，金蝉玉柄俱持颐。对局含情见千里，都城已得长虵尾。江南王气系疏襟，未许苻坚过淮水。
春洲曲::温庭筠::韶光染色如蛾翠，绿湿红鲜水容媚。苏小慵多兰渚闲，融融浦日䴔䴖寐。紫骝蹀躞金衔嘶，岸上扬鞭烟草迷。门外平桥连柳堤，归来晚树黄莺啼。
走马楼三更曲::温庭筠::春姿暖气昏神沼，李树拳枝紫芽小。玉皇夜入未央宫，长火千条照栖鸟。马过平桥通画堂，虎幡龙戟风飘扬。帘间清唱报寒点，丙舍无人遗烬香。
阳春曲::温庭筠::云母空窗晓烟薄，香昏龙气凝晖阁。霏霏雾雨杏花天，帘外春威著罗幕。曲阑伏槛金麒麟，沙苑芳郊连翠茵。厩马何能啮芳草，路人不敢随流尘。
湘东宴曲::温庭筠::湘东夜宴金貂人，楚女含情娇翠嚬。玉管将吹插钿带，锦囊斜拂双麒麟。重城漏断孤帆去，唯恐琼签报天曙。万户沈沈碧树圆，云飞雨散知何处。欲上香车俱脉脉，清歌响断银屏隔。堤外红尘蜡炬归，楼前澹月连江白。
东郊行::温庭筠::鬬鸡台下东西道，柳覆班骓蝶萦草。坱霭韶容鏁澹愁，青筐叶尽蚕应老。绿渚幽香生白蘋，差差小浪吹鱼鳞。王孙骑马有归意，林彩着空如细尘。安得人生各相守，烧船破栈休驰走。世上方应无别离，路傍更长千株柳。
水仙谣::温庭筠::水客夜骑红鲤鱼，赤鸾双鹤蓬瀛书。轻尘不起雨新霁，万里孤光含碧虚。露魄冠轻见云发，寒丝七炷香泉咽。夜深天碧乱山姿，光碎平波满船月。
东峰歌::温庭筠::锦砾潺湲玉溪水，晓来微雨藤花紫。冉冉山鸡红尾长，一声樵斧惊飞起。松刺梳空石差齿，烟香风软人参蘂。阳崖一梦伴云根，仙菌灵芝梦魂里。
醉歌::温庭筠::檐柳初黄燕新乳，晓碧芊绵过微雨。树色深含台榭情，莺声巧作烟花主。锦袍公子陈杯觞，拨醅百瓮春酒香。入门下马问谁在，降堦握手登华堂。临邛美人连山眉，低抱琵琶含怨思。朔风绕指我先笑，明月入怀君自知。劝君莫惜金樽酒，年少须臾如覆手。辛勤到老慕箪瓢，于我悠悠竟何有。洛阳卢仝称文房，妻子脚秃舂黄粮。阿耋光颜不识字，指麾豪俊如驱羊。天犀压断朱鼹鼠，瑞锦惊飞金凤皇。其余岂足霑牙齿，欲用何能报天子。驽马垂头抢暝尘，骅骝一日行千里。但有沈冥醉客家，支颐瞪目持流霞。唯恐南国风雨落，碧芜狼籍棠梨花。
堂堂曲::温庭筠::钱唐岸上春如织，淼淼寒潮带睛色。淮南游客马连嘶，碧草迷人归不得。风飘客意如吹烟，纤指殷勤伤雁弦。一曲堂堂红烛筵，长鲸泻酒如飞泉。
惜春词::温庭筠::百舌问花花不语，低回似恨横塘雨。蜂争粉蘂蝶分香，不似垂杨惜金缕。愿君留得长妖韶，莫逐东风还荡摇。秦女含嚬向烟月，愁红带露空迢迢。
春愁曲::温庭筠::红丝穿露珠帘冷，百尺哑哑下纤绠。远翠愁山入卧屏，两重云母空烘影。凉簪坠发春眠重，玉兔煴香柳如梦。锦叠空床委堕红，飔飔扫尾双金凤。蜂喧蝶驻俱悠扬，柳拂赤栏纤草长。觉后梨花委平绿，春风和雨吹池塘。
春江花月夜词::温庭筠::玉树歌阑海云黑，花庭忽作青芜国。秦淮有水水无情，还向金陵漾春色。杨家二世安九重，不御华芝嫌六龙。百幅锦帆风力满，连天展尽金芙蓉。珠翠丁星复明灭，龙头劈浪哀笳发。千里涵空澄水魂，万枝破鼻飘香雪。漏转霞高沧海西，颇黎枕上闻天鸡。蛮弦代写曲如语，一醉昏昏天下迷。四方倾动烟尘起，犹在浓香梦魂里。后主荒宫有晓莺，飞来只隔西江水。
懊恼曲::温庭筠::藕丝作线难胜针，蘂粉染黄那得深。玉白兰芳不相顾，青楼一笑轻千金。莫言自古皆如此，健剑刜钟铅绕指。三秋庭绿尽迎霜，惟有荷花守红死。庐江小吏朱斑轮，柳缕吐芽香玉春。两股金钗已相许，不令独作空成尘。悠悠楚水流如马，恨紫愁红满平野。野土千年怨不平，至今烧作鸳鸯瓦。
三洲词::温庭筠::团圆莫作波中月，洁白莫为枝上雪。月随波动碎潾潾，雪似梅花不堪折。李娘十六青丝发，画带双花为君结。门前有路轻别离，唯恐归来旧香灭。
春晓曲::温庭筠::家临长信往来道，乳燕双双拂烟草。油壁车轻金犊肥，流苏帐晓春鸡早。笼中娇鸟暖犹睡，帘外落花闲不扫。衰桃一树近前池，似惜红颜镜中老。
七夕::温庭筠::鸣机札札停金梭，芙蓉澹荡生池波。神轩红粉陈香罗，凤低蝉薄愁双蛾。微光奕奕凌天河，鸾咽鹤唳飘飖歌。弯桥销尽愁奈何，天气骀荡云陂陁。平明花木有秋意，露湿彩盘蛛网多。
经西坞偶题::温庭筠::摇摇弱柳黄鹂啼，芳草无情人自迷。日影明灭金色鲤，杏花唼喋青头鸡。微红柰蒂惹蜂粉，洁白芹芽穿燕泥。借问含嚬向何事，昔年曾到武陵溪。
西陵道士茶歌::温庭筠::乳窦溅溅通石脉，绿尘愁草春江色。涧花入井水味香，山月当人松影直。仙翁白扇霜鸟翎，拂坛夜读黄庭经。疏香皓齿有余味，更觉鹤心通杳冥。
开圣寺::温庭筠::路分谿石夹烟丛，十里萧萧古树风。出寺马嘶秋色里，向陵鸦乱夕阳中。竹间泉落山厨静，塔下僧归影殿空。犹有南朝旧碑在，耻将兴废问休公。
赠蜀府将::温庭筠::十年分散剑关秋，万事皆随锦水流。志气已曾明汉节，功名犹自滞吴钩。雕边认箭寒云重，马上听笳塞草愁。今日逢君倍惆怅，灌婴韩信尽封侯。
西江贻钓叟骞生::温庭筠::晴江如镜月如钩，泛滟苍茫送客愁。夜泪潜生竹枝曲，春潮遥上木兰舟。事随云去身难到，梦逐烟销水自流。昨日欢娱竟何在，一枝梅谢楚江头。
寄清源寺僧::温庭筠::石路无尘竹径开，昔年曾伴戴颙来。窗间半偈闻钟后，松下残棋送客回。帘向玉峰藏夜雪，砌因蓝水长秋苔。白莲社裹如相问，为说游人是姓雷。
重游圭峰宗密禅师精庐::温庭筠::百尺青崖三尺坟，微言已绝杳难闻。戴颙今日称居士，支遁他年识领军。暂对杉松如结社，偶同麋鹿自成群。故山弟子空回首，葱岭唯应见宋云。
题李处士幽居::温庭筠::水玉簪头白角巾，瑶琴寂历拂轻尘。浓阴似帐红薇晚，细雨如烟碧草春。隔竹见笼疑有鹤，卷帘看画静无人。南山自是忘年友，谷口徒称郑子真。
利州南渡::温庭筠::澹然空水对斜晖，曲岛苍茫接翠微。波上马嘶看櫂去，柳边人歇待船归。数丛沙草群鸥散，万顷江田一鹭飞。谁解乘舟寻范蠡，五湖烟水独忘机。
赠李将军::温庭筠::谁言荀羡爱功勋，年少登坛众所闻。曾以能书称内史，又因明易号将军。金沟故事春长在，玉轴遗文火半焚。不学龙骧画山水，醉乡无迹似闲云。
寒食日作::温庭筠::红深绿暗迳相交，抱暖含芳披紫袍。彩索平时墙婉娩，轻球落处晚寥梢。窗中草色妒鸡卵，盘上芹泥憎燕巢。自有玉楼春意在，不能骑马度烟郊。
李羽处士寄新酝走笔戏酬::温庭筠::高谈有伴还成薮，沈醉无期即是乡。已恨流莺欺谢客，更将浮蚁与刘郎。檐前柳色分张绿，窗外花枝借助香。所恨玳筵红烛夜，草玄寥落近回塘。
郊居秋日有怀一二知己::温庭筠::稻田凫雁满晴沙，钓渚归来一迳斜。门带果林招邑吏，井分蔬圃属邻家。皋原寂历垂禾穗，桑竹参差映豆花。自笑谩怀经济策，不将心事许烟霞。
南湖::温庭筠::湖上微风入槛凉，翻翻菱荇满回塘。野船著岸偎春草，水鸟带波飞夕阳。芦叶有声疑雾雨，浪花无际似潇湘。飘然篷艇东归客，尽日相看忆楚乡。
赠袁司录::温庭筠::一朝辞满有心期，花发杨园雪压枝。刘尹故人谙往事，谢郎诸弟得新知。金钗醉就胡姬画，玉管闲留洛客吹。记得襄阳耆旧语，不堪风景岘山碑。
偶题::温庭筠::微风和暖日鲜明，草色迷人向渭城。吴客卷帘闲不语，楚娥攀树独含情。红垂果蒂樱桃重，黄染花丛蝶粉轻。自恨青楼无近信，不将心事许卿卿。
寄湘阴阎少府乞钓轮子::温庭筠::钓轮形与月轮同，独茧和烟影似空。若向三湘逢雁信，莫辞千里寄渔翁。篷声夜滴松江雨，菱叶秋传镜水风。终日垂钩还有意，尺书多在锦鳞中。
哭王元裕::温庭筠::闻说萧郎逐逝川，伯牙因此绝清弦。柳边犹忆青骢影，坟上俄生碧草烟。箧里诗书疑谢后，梦中风貌似潘前。他时若到相寻处，碧树红楼自宛然。
法云寺双桧::温庭筠::晋朝名辈此离群，想对浓阴去住分。题处尚寻王内史，画时应是顾将军。长廊夜静声疑雨，古殿秋深影胜云。一下南台到人世，晓泉清籁更难闻。
送陈嘏之侯官兼简李常侍::温庭筠::纵得步兵无绿蚁，不缘句漏有丹砂。殷勤为报同袍友，我亦无心似海槎。春服照尘连草色，夜船闻雨滴芦花。梅仙自是青云客，莫羡相如却到家。
春日野行::温庭筠::雨涨西塘金堤斜，碧草芊芊晴吐芽。野岸明媚山芍药，水田叫噪官虾蟆。镜中有浪动菱蔓，陌上无风飘柳花。何事轻桡句溪客，绿萍方好不归家。
投翰林萧舍人::温庭筠::人间鹓鹭杳难从，独恨金扉直九重。万象晚归仁寿镜，百花春隔景阳钟。紫微芒动词初出，红烛香残诰未封。每过朱门爱庭树，一枝何日许相容。
春日偶作::温庭筠::西园一曲艳阳歌，扰扰车尘负薜萝。自欲放怀犹未得，不知经世竟如何。夜闻猛雨判花尽，寒恋重衾觉梦多。钓渚别来应更好，春风还为起微波。
春暮宴罢寄宋寿先辈::温庭筠::斜掩朱门花外钟，晓莺时节好相逢。窗间桃蘂宿妆在，雨后牡丹春睡浓。苏小风姿迷下蔡，马卿才调似临邛。谁怜芳草生三径，参佐桥西陆士龙。
马嵬驿::温庭筠::穆满曾为物外游，六龙经此暂淹留。返魂无验青烟灭，埋血空生碧草愁。香辇却归长乐殿，晓钟还下景阳楼。甘泉不复重相见，谁道文成是故侯。
和道溪君别业::温庭筠::积润初销碧草新，凤阳晴日带雕轮。风飘弱柳平桥晚，雪点寒梅小苑春。屏上楼台陈后主，镜中金翠李夫人。花房透露红珠落，蛱蝶双飞护粉尘。
奉天西佛寺::温庭筠::忆昔狂童犯顺年，玉虬闲暇出甘泉。宗臣欲舞千钧剑，追骑犹观七宝鞭。星背紫垣终埽地，日归黄道却当天。至今南顿诸耆旧，犹指榛芜作弄田。
题望苑驿::温庭筠::弱柳千条杏一枝，半含春雨半垂丝。景阳寒井人难到，长乐晨钟鸟自知。花影至今通博望，树名从此号相思。分明十二楼前月，不向西陵照盛姬。
题柳::温庭筠::杨柳千条拂面丝，绿烟金穗不胜吹。香随静婉歌尘起，影伴娇娆舞袖垂。羌管一声何处曲，流莺百啭最高枝。千门九陌花如雪，飞过宫墙两自知。
李羽处士故里::温庭筠::柳不成丝草带烟，海槎东去鹤归天。愁肠断处春何限，病眼开时月正圆。花若有情还怅望，水应无事莫潺湲。终知此恨销难尽，辜负南华第一篇。
却经商山寄昔同行人::温庭筠::曾道逍遥第一篇，尔来无处不恬然。便同南郭能忘象，兼笑东林学坐禅。人事转新花烂熳，客程依旧水潺湲。若教犹作当时意，应有垂丝在鬓边。
池塘七夕::温庭筠::月出西南露气秋，绮罗河汉在斜沟。杨家绣作鸳鸯幔，张氏金为翡翠钩。香烛有花妨宿燕，画屏无睡待牵牛。万家砧杵三篙水，一夕横塘似旧游。
偶游::温庭筠::曲巷斜临一水间，小门终日不开关。红珠斗帐樱桃熟，金尾屏风孔雀闲。云髻几迷芳草蝶，额黄无限夕阳山。与君便是鸳鸯侣，休向人间觅往还。
寄河南杜少尹::温庭筠::十载归来鬓未凋，玳簪珠履见常僚。岂关名利分荣路，自有才华作庆霄。鸟影参差经上苑，骑声断续过中桥。夕阳亭畔山如画，应念田歌正寂寥。
赠知音::温庭筠::翠羽花冠碧树鸡，未明先向短墙啼。窗间谢女青蛾敛，门外萧郎白马嘶。星汉渐移庭竹影，露珠犹缀野花迷。景阳宫里钟初动，不语垂鞭上柳堤。
过陈琳墓::温庭筠::曾于青史见遗文，今日飘蓬过古坟。词客有灵应识我，霸才无主始怜君。石麟埋没藏春草，铜雀荒凉对暮云。莫怪临风倍惆怅，欲将书剑学从军。
题崔公池旧游::温庭筠::皎镜方塘菡萏秋，此来重见采莲舟。谁能不逐当年乐，还恐添成异日愁。红艳影多风袅袅，碧空云断水悠悠。檐前依旧青山色，尽日无人独上楼。
回中作::温庭筠::苍莽寒空远色愁，呜呜戍角上高楼。吴姬怨思吹双管，燕客悲歌别五侯。千里关山边草暮，一星烽火朔云秋。夜来霜重西风起，陇水无声冻不流。
西江上送渔父::温庭筠::却逐严光向若耶，钓轮菱櫂寄年华。三秋梅雨愁枫叶，一夜篷舟宿苇花。不见水云应有梦，偶随鸥鹭便成家。白蘋风起楼船暮，江燕双双五两斜。
经故秘书崔监扬州南塘旧居::温庭筠::昔年曾识范安成，松竹风姿鹤性情。西掖曙河横漏响，北山秋月照江声。乘舟觅吏经舆县，为酒求官得步兵。千顷水流通故墅，至今留得谢公名。
七夕::温庭筠::鹊归燕去两悠悠，青琐西南月似钩。天上岁时星右转，世间离别水东流。金风入树千门夜，银汉横空万象秋。苏小横塘通桂檝，未应清浅隔牵牛。
题韦筹博士草堂::温庭筠::玄晏先生已白头，不随鹓鹭狎群鸥。元卿谢免开三径，平仲朝归卧一裘。醉后独知殷甲子，病来犹作晋春秋。沧浪未濯尘缨在，野水无情处处流。
和友人题壁::温庭筠::冲尚犹来出范围，肯将经世作风徽。三台位缺严陵卧，百战功高范蠡归。自欲一鸣惊鹤寝，不应孤愤学牛衣。西州未有看棋暇，涧户何由得掩扉。
春日将欲东归寄新及第苗绅先辈::温庭筠::几年辛苦与君同，得丧悲欢尽是空。犹喜故人先折桂，自怜羁客尚飘蓬。三春月照千山道，十日花开一夜风。知有杏园无路入，马前惆怅满枝红。
经李征君故居::温庭筠::露浓烟重草萋萋，树映阑干柳拂堤。一院落花无客醉，五更残月有莺啼。芳筵想像情难尽，故榭荒凉路已迷。惆怅羸骖往来惯，每经门巷亦长嘶。
送崔郎中赴幕::温庭筠::一别黔巫似断弦，故交东去更凄然。心游目送三千里，雨散云飞二十年。发迹岂劳天上桂，属词还得幕中莲。相思休话长安远，江月随人处处圆。
经旧游::温庭筠::珠箔金钩对彩桥，昔年于此见娇娆。香灯怅望飞琼鬓，凉月殷勤碧玉箫。屏倚故窗山六扇，柳垂寒砌露千条。坏墙经雨苍苔遍，拾得当时旧翠翘。
老君庙::温庭筠::紫气氤氲捧半岩，莲峰仙掌共巉巉。庙前晚色连寒水，天外斜阳带远帆。百二关山扶玉座，五千文字閟瑶缄。自怜金骨无人识，知有飞龟在石函。
过五丈原::温庭筠::铁马云雕久绝尘，柳阴高压汉营春。天晴杀气屯关右，夜半妖星照渭滨。下国卧龙空误主，中原逐鹿不因人。象床锦帐无言语，从此谯周是老臣。
和友人伤歌姬::温庭筠::月缺花残莫怆然，花须终发月终圆。更能何事销芳念，亦有浓华委逝川。一曲艳歌留婉转，九原春草妒婵娟。王孙莫学多情客，自古多情损少年。
山中与诸道友夜坐闻边防不宁因示同志::温庭筠::龙砂铁马犯烟尘，迹近群鸥意倍亲。风卷蓬根屯戊己，月移松影守庚申。韬钤岂足为经济，岩壑何尝是隐沦。心许故人知此意，古来知者竟谁人。
题裴晋公林亭::温庭筠::谢傅林亭暑气微，山丘零落閟音徽。东山终为苍生起，南浦虚言白首归。池凤已传春水浴，渚禽犹带夕阳飞。悠然到此忘情处，一日何妨有万几。
车驾西游因而有作::温庭筠::宣曲长杨瑞气凝，上林狐兔待秋鹰。谁将词赋陪雕辇，寂寞相如卧茂林。
伤温德彝::温庭筠::昔年戎虏犯榆关，一败龙城匹马还。侯印不闻封李广，他人丘垄似天山。
赠少年::温庭筠::江海相逢客恨多，秋风叶下洞庭波。酒酣夜别淮阴市，月照高楼一曲歌。
赠郑征君家匡山首春与丞相赞皇公游止::温庭筠::一抛兰櫂逐燕鸿，曾向江湖识谢公。每到朱门还怅望，故山多在画屏中。
夏中病痁作::温庭筠::山鬼扬威正气愁，便辞珍簟袭狐裘。西窗一夕悲人事，团扇无情不待秋。
题友人居::温庭筠::尽日松堂看画图，绮疏岑寂似清都。若教烟水无鸥鸟，张翰何由到五湖。
题李相公敕赐锦屏风::温庭筠::丰沛曾为社稷臣，赐书名画墨犹新。几人同保山河誓，犹自栖栖九陌尘。
蔡中郎坟::温庭筠::古坟零落野花春，闻说中郎有后身。今日爱才非昔日，莫抛心力作词人。
元处士池上::温庭筠::蓼穗菱丛思蟪蛄，水萤江鸟满烟蒲。愁红一片风前落，池上秋波似五湖。
华阴韦氏林亭::温庭筠::自有林亭不得闲，陌尘宫树是非间。终南长在茅檐外，别向人间看华山。
寄裴生乞钓钩::温庭筠::一随菱櫂谒王侯，深愧移文负钓舟。今日太湖风色好，却将诗句乞鱼钩。
长安春晚二首 一::温庭筠::曲江春半日迟迟，正是王孙怅望时。杏花落尽不归去，江上东风吹柳丝。
长安春晚二首 二::温庭筠::四方无事太平年，万象鲜明禁火前。九重细雨惹春色，轻染龙池杨柳烟。
三月十八日雪中作::温庭筠::芍药蔷薇语早梅，不知谁是艳阳才。今朝领得春风意，不复饶君雪里开。
咸阳值雨::温庭筠::咸阳桥上雨如悬，万点空蒙隔钓船。还似洞庭春水色，晚云将入岳阳天。
弹筝人::温庭筠::天宝年中事玉皇，曾将新曲教宁王。钿蝉金雁今零落，一曲伊州泪万行。
瑶瑟怨::温庭筠::冰簟银床梦不成，碧天如水夜云轻。雁声远过潇湘去，十二楼中月自明。
题端正树::温庭筠::路傍佳树碧云愁，曾侍金舆幸驿楼。草木荣枯似人事，绿阴寂寞汉陵秋。
渭上题三首 一::温庭筠::吕公荣达子陵归，万古烟波遶钓矶。桥上一通名利迹，至今江鸟背人飞。
渭上题三首 二::温庭筠::目极云霄思浩然，风帆一片水连天。轻桡便是东归路，不肯忘机作钓船。
渭上题三首 三::温庭筠::烟水何曾息世机，暂时相向亦依依。所嗟白首磻谿叟，一下渔舟更不归。
经故翰林袁学士居::温庭筠::剑逐惊波玉委尘，谢安门下更何人。西州城外花千树，尽是羊昙醉后春。
题城南杜邠公林亭::温庭筠::卓氏垆前金线柳，隋家堤畔锦帆风。贪为两地分霖雨，不见池莲照水红。
夜看牡丹::温庭筠::高低深浅一阑红，把火殷勤遶露丛。希逸近来成懒病，不能容易向春风。
宿城南亡友别墅::温庭筠::水流花落叹浮生，又伴游人宿杜城。还似昔年残梦里，透帘斜月独闻莺。
过分水岭::温庭筠::溪水无情似有情，入山三日得同行。岭头更是分头处，惜别潺湲一夜声。
鄠杜郊居::温庭筠::槿篱芳援近樵家，垅麦青青一迳斜。寂寞游人寒食后，夜来风雨送梨花。
题河中紫极宫::温庭筠::昔年曾伴玉真游，每到仙宫即是秋。曼倩不归花落尽，满丛烟露月当楼。
四皓::温庭筠::商于甪里便成功，一寸沈机万古同。但得戚姬甘定分，不应真有紫芝翁。
赠张炼师::温庭筠::丹溪药尽变金骨，清洛月寒吹玉笙。他日隐居无访处，碧桃花发水纵横。
休澣日西掖谒所知::温庭筠::赤墀高阁自从容，玉女窗扉报曙钟。日丽九门青锁闼，雨晴双阙翠微峰。毫端蕙露滋仙草，琴上薰风入禁松。荀令凤池春婉娩，好将余润变鱼龙。
博山::温庭筠::博山香重欲成云，锦段机丝妒鄂君。粉蝶团飞花转影，彩鸳双泳水生纹。青楼二月春将半，碧瓦千家日未曛。见说杨朱无限泪，岂能空为路岐分。
送卢处士游吴越::温庭筠::羡君东去见残梅，唯有王孙独未回。吴苑夕阳明古堞，越宫春草上高台。波生野水雁初下，风满驿楼潮欲来。试逐渔舟看雪浪，几多江燕荇花开。
过新丰::温庭筠::一剑乘时帝业成，沛中乡里到咸京。寰区已作皇居贵，风月犹含白社情。泗水旧亭春草遍，千门遗瓦古苔生。至今留得离家恨，鸡犬相闻落照明。
过潼关::温庭筠::地形盘屈带河流，景气澄明是胜游。十里晓鸡关树暗，一行寒雁陇云愁。片时无事溪泉好，尽日凝眸岳色秋。麈尾角巾应旷望，更嗟芳霭隔秦楼。
题西平王旧赐屏风::温庭筠::曾向金扉玉砌来，百花鲜湿隔尘埃。披香殿下樱桃熟，结绮楼前芍药开。朱鹭已随新卤簿，黄鹂犹湿旧池台。世间刚有东流水，一送恩波更不回。
河中陪帅游亭::温庭筠::倚阑愁立独徘徊，欲赋惭非宋玉才。满座山光摇剑戟，绕城波色动楼台。鸟飞天外斜阳尽，人过桥心倒影来。添得五湖多少恨，柳花飘荡似寒梅。
和赵嘏题岳寺::温庭筠::疏钟细响乱鸣泉，客省高临似水天。岚翠暗来空觉润，涧茶余爽不成眠。越僧寒立孤灯外，岳月秋当万木前。张邴宦情何太薄，远公窗外有池莲。
苏武庙::温庭筠::苏武魂销汉使前，古祠高树两茫然。云边雁断胡天月，陇上羊归塞草烟。回日楼台非甲帐，去时冠剑是丁年。茂陵不见封侯印，空向秋波哭逝川。
送客偶作::温庭筠::石路荒凉接野蒿，西风吹马利如刀。小桥连驿杨柳晚，废寺入门禾黍高。鸡犬夕阳喧县市，凫鹥秋水曝城壕。故山有梦不归去，官树陌尘何太劳。
寒食前有怀::温庭筠::万物鲜华雨乍晴，春寒寂历近清明。残芳荏苒双飞蝶，晓睡朦胧百啭莺。旧侣不归成独酌，故园虽在有谁耕。悠然更起严滩恨，一宿东风蕙草生。
宿云际寺::温庭筠::白盖微云一迳深，东峰弟子远相寻。苍苔路熟僧归寺，红叶声干鹿在林。高阁清香生静境，夜堂疏磬发禅心。自从紫桂岩前别，不见南能直至今。
寄岳州李外郎远::温庭筠::含嚬不语坐持颐，天远楼高宋玉悲。湖上残棋人散后，岳阳微雨鸟来迟。早梅犹得回歌扇，春水还应理钓丝。独有袁宏正憔悴，一樽惆怅落花时。
游南塘寄知者::温庭筠::白鸟梳翎立岸莎，藻花菱刺泛微波。烟光似带侵垂柳，露点如珠落卷荷。楚水晓凉催客早，杜陵秋思傍蝉多。镏公不信归心切，听取江楼一曲歌。
寄卢生::温庭筠::遗业荒凉近故都，门前堤路枕平湖。绿杨阴里千家月，红藕香中万点珠。此地别来双鬓改，几时归去片帆孤。他年犹拟金貂换，寄语黄公旧酒垆。
春日访李十四处士::温庭筠::花深桥转水潺潺，甪里先生自闭关。看竹已知行处好，望云空得暂时闲。谁言有策堪经世，自是无钱可买山。一局残棋千点雨，绿萍池上暮方还。
宿松门寺::温庭筠::白石青崖世界分，卷帘孤坐对氛氲。林间禅室春深雪，潭上龙堂夜半云。落月苍凉登阁在，晓钟摇荡隔江闻。西山旧是经行地，愿漱寒缾逐领军。
洛阳::温庭筠::巩树先春雪满枝，上阳宫柳啭黄鹂。桓谭未便忘西笑，岂为长安有凤池。
春日雨::温庭筠::细雨蒙蒙入绛纱，湖亭寒食孟珠家。南朝漫自称流品，宫体何曾为杏花。
盘石寺留别成公::温庭筠::槲叶萧萧带苇风，寺前归客别支公。三秋岸雪花初白，一夜林霜叶尽红。山叠楚天云压塞，浪遥吴苑水连空。悠然旅榜频回首，无复松窗半偈同。
马嵬佛寺::温庭筠::荒鸡夜唱战尘深，五鼓雕舆过上林。才信倾城是真语，直教涂地始甘心。两重秦苑成千里，一炷胡香抵万金。曼倩死来无绝艺，后人谁肯惜青禽。
秋日旅舍寄义山李侍御::温庭筠::一水悠悠隔渭城，渭城风物近柴荆。寒蛩乍响催机杼，旅雁初来忆弟兄。自为林泉牵晓梦，不关砧杵报秋声。子虚何处堪消渴，试向文园问长卿。
送襄州李中丞赴从事::温庭筠::汉庭文采有相如，天子通宵爱子虚。把钓看棋高兴尽，焚香起草宦情疏。楚山重叠当归路，溪月分明到直庐。江雨潇潇帆一片，此行谁道为鲈鱼。
访知玄上人遇暴经因有赠::温庭筠::缥帙无尘满画廊，锺山弟子静焚香。惠能未肯传心法，张湛徒劳与眼方。风飏檀烟销篆印，日移松影过禅床。客儿自有翻经处，江上秋来蕙草荒。
寄崔先生::温庭筠::往年江海别元卿，家近山阳古郡城。莲浦香中离席散，柳堤风里钓船横。星霜荏苒无音信，烟水微茫变姓名。菰黍正肥鱼正美，五侯门下负平生。
敬荅李先生::温庭筠::七里滩声舜庙前，杏花初盛草芊芊。绿昏晴气春风岸，红漾轻纶野水天。不为伤离成极望，更因行乐惜流年。一瓢无事麛裘暖，手弄溪波坐钓船。
牡丹二首 二::温庭筠::水漾晴红压叠波，晓来金粉覆庭莎。裁成艳思偏应巧，分得春光最数多。欲绽似含双靥笑，正繁疑有一声歌。华堂客散帘垂地，想凭阑干敛翠蛾。
反生桃花发因题::温庭筠::疾眼逢春四壁空，夜来山雪破东风。未知王母千年熟，且共刘郎一笑同。已落又开横晚翠，似无如有带朝红。僧虔蜡炬高三尺，莫惜连宵照露丛。
杏花::温庭筠::红花初绽雪花繁，重叠高低满小园。正见盛时犹怅望，岂堪开处已缤翻。情为世累诗千首，醉是吾乡酒一樽。杳杳艳歌春日午，出墙何处隔朱门。
和太常杜少卿东都修[行]里有嘉莲::温庭筠::春秋罢注直铜龙，旧宅嘉莲照水红。两处龟巢清露里，一时鱼跃翠茎东。同心表瑞荀池上，半面分妆乐镜中。应为临川多丽句，故持重艳向西风。
自有扈至京师已后朱樱之期::温庭筠::露圆霞赤数千枝，银笼谁家寄所思。秦苑飞禽谙熟早，杜陵游客恨来迟。空看翠幄成阴日，不见红珠满树时。尽日徘徊浓影下，祗应重作钓鱼期。
答段柯古见嘲::温庭筠::彩翰殊翁金缭绕，一千二百逃飞鸟。尾薪桥下未为痴，暮雨朝云世间少。
莲花::温庭筠::绿塘摇滟接星津，轧轧兰桡入白蘋。应为洛神波上袜，至今莲蘂有香尘。
过吴景帝陵::温庭筠::王气销来水淼茫，岂能才与命相妨。虚开直渎三千里，青盖何曾到洛阳。
龙尾驿妇人图::温庭筠::慢笑开元有幸臣，直教天子到蒙尘。今来看画犹如此，何况亲逢绝世人。
薛氏池垂钓::温庭筠::池塘经雨更苍苍，万点荷珠晓气凉。朱瑀空偷御沟水，锦鳞红尾属严光。
简同志::温庭筠::开济由来变盛衰，五车才得号镃基。留侯功业何容易，一卷兵书作帝师。
瑟瑟钗::温庭筠::翠染冰轻透露光，堕云孙寿有余香。只因七夕回天浪，添作湘妃泪两行。
杨柳八首 一::温庭筠::宜春苑外最长条。闲袅春风伴舞腰，正是玉人肠断处。一渠春水赤阑桥。
杨柳八首 二::温庭筠::南内墙东御路旁，预知春色柳丝黄。杏花未肯无情思，何是情人最断肠。
杨柳八首 三::温庭筠::苏小门前柳万条，毶毶金线拂平桥。黄莺不语东风起，深闭朱门伴细腰。
杨柳八首 四::温庭筠::金缕毶毶碧瓦沟，六宫眉黛惹春愁。晚来更带龙池雨，半拂阑干半入楼。
杨柳八首 五::温庭筠::馆娃宫外邺城西，远映征帆近拂堤。系得王孙归意切，不关春草绿萋萋。
杨柳八首 六::温庭筠::两两黄鹂色似金，袅枝啼露动芳音。春来幸自长如线，可惜牵缠荡子心。
杨柳八首 七::温庭筠::御柳如丝映九重，凤皇窗柱绣芙蓉。景阳楼畔千条露，一面新妆待晓钟。
杨柳八首 八::温庭筠::织锦机边莺语频，停梭垂泪忆征人。塞门三月犹萧索，纵有垂杨未觉春。
南歌子词二首 一::温庭筠::一尺深红胜麹尘，天生旧物不如新。合欢桃核终堪恨，里许元来别有人。
南歌子词二首 二::温庭筠::井底点灯深烛伊，共郎长行莫围棋。玲珑骰子安红豆，入骨相思知不知。
题李卫公诗二首 一::温庭筠::蒿棘深春卫国门，九年于此盗乾坤。两行密疏倾天下，一夜阴谋达至尊。肉视具僚忘匕箸，气吞同列削寒温。当时谁是承恩者，肯有余波达鬼邨。
题李卫公诗二首 二::温庭筠::势欲凌云威触天，权倾诸夏力排山。三年骥尾有人附，一日龙须无路攀。画合不开梁燕去，朱门罢埽乳鸦还。千岩万壑应惆怅，流水斜倾出武关。
题谷隐兰若::温庭筠::风带巢熊拗树声，老僧相引入云行。半坡新路畬才了，一谷寒烟烧不成。
观棋::温庭筠::闲对楸枰倾一壶，黄华坪上几成卢。他时谒帝铜龙水，便赌宣城太守无。
和徐商贺卢员外赐绯::段成式::云雨轩悬莺语新，一篇佳句占阳春。银黄年少偏欺酒，金紫风流不让人。连璧座中斜日满，贯珠歌里落花频。莫辞倒载吟归去，看欲东山又吐茵。
寄温飞卿笺纸::段成式::三十六鳞充使时，数番犹得裹相思。待将袍袄重抄了，尽写襄阳播掿词。
题石泉兰若::段成式::矗竹为篱松作门，石楠阴底藉芳荪。方袍近日少平叔，注得逍遥无处论。
怯酒赠周繇::段成式::大白东西飞正狂，新刍石冻杂梅香。诗中反语常回避，尤怯花前唤索郎。
牛尊师宅看牡丹::段成式::洞里仙春日更长，翠丛风翦紫霞芳。若为萧史通家客，情愿扛壶入醉乡。
观碁::段成式::闲对奕楸倾一壶，黄羊枰上几成都。他时谒帝铜池晓，便赌宣城太守无。
题僧壁::段成式::有僧支颊撚眉毫，起就夕阳磨剃刀。到此既知闲最乐，俗心何啻九牛毛。
哭房处士::段成式::独上黄坛几度盟，印开龙渥喜丹成。岂同叔夜终无分，空向人间著养生。
呈轮上人::段成式::虎到前头心不惊，残阳择虱懒逢迎。东林水石未胜此，要假远公方有名。
题谷隐兰若三首 一::段成式::风惹闲云半谷阴，岩西隐者醉相寻。草衰乍觉径增险，叶尽却疑溪不深。
题谷隐兰若三首 二::段成式::鸟啄灵雏恋落晖，村情山趣顿忘机。丹成道士过门数，叶尽寒猿下岭稀。
题谷隐兰若三首 三::段成式::风带巢熊拗树声，老僧相引入云行。半陂新路畬才了，一谷寒烟烧不成。
不赴光风亭夜饮赠周繇::段成式::屏开屈膝见吴娃，蛮蜡同心四照花。姹女不愁难管领，斩新铅里得黄牙。
嘲元中丞::段成式::莺里花前选孟光，东山逋客酒初狂。素蛾毕竟难防备，烧得河车莫遣尝。
寄周繇求人参::段成式::少赋令才犹强作，众医多识不能呼。九茎仙草真难得，五叶灵根许惠无。
嘲飞卿七首 一::段成式::曾见当垆一个人，入时装束好腰身。少年花蒂多芳思，只向诗中写取真。
嘲飞卿七首 二::段成式::醉袂几侵鱼子缬，飘缨长罥凤皇钗。知君欲作闲情赋，应愿将身作锦鞋。
嘲飞卿七首 三::段成式::翠蝶密偎金叉首，青虫危泊玉钗梁。愁生半额不开靥，只为多情团扇郎。
嘲飞卿七首 四::段成式::柳烟梅雪隐青楼，残日黄鹂语未休。见说自能裁袙腹，不知谁更著帩头。
嘲飞卿七首 五::段成式::愁机懒织同心苣，闷绣先描连理枝。多少风流词句里，愁中空咏早环诗。
嘲飞卿七首 六::段成式::燕支山色重能轻，南阳水泽鬬分明。不烦射雉先张翳，自有琴中威凤声。
嘲飞卿七首 七::段成式::半岁愁中镜似荷，牵环撩鬓却须磨。花前不复抱瓶渴，月底还应琢刺歌。
柔卿解籍戏呈飞卿三首 一::段成式::长担犊车初入门，金牙新酝盈深樽。良人为渍木瓜粉，遮却红腮交午痕。
柔卿解籍戏呈飞卿三首 二::段成式::最宜全幅碧鲛绡，自襞春罗等舞腰。未有长钱求邺锦，且令裁取一团娇。
柔卿解籍戏呈飞卿三首 三::段成式::出意挑鬟一尺长，金为钿鸟簇钗梁。郁金种得花茸细，添入春衫领里香。
戏高侍御七首 一::段成式::百媚城中一个人，紫罗垂手见精神。青琴仙子长教示，自小来来号阿真。
戏高侍御七首 二::段成式::七尺发犹三角梳，玳牛独驾长檐车。曾城自有三青鸟，不要莲东双鲤鱼。
戏高侍御七首 三::段成式::花恨红腰柳妒眉，东邻墙短不曾窥。犹怜最小分瓜日，奈许迎春得藕时。
戏高侍御七首 四::段成式::自等腰身尺六疆，两重危鬓尽钗长。欲熏罗荐嫌龙脑，须为寻求石叶香。
戏高侍御七首 五::段成式::别起青楼作几层，斜阳幔卷鹿卢绳。厌裁鱼子深红缬，泥觅蜻蜓浅碧绫。
戏高侍御七首 六::段成式::诈嫌嚼贝磨衣钝，私带男钱压鬓低。不独邯郸新嫁女，四枝鬟上插通犀。
戏高侍御七首 七::段成式::可羡罗敷自有失，愁中漫捋白髭须。豹钱骢子能擎举，兼著连干许换无。
送僧二首 一::段成式::形神不灭论初成，爱马乘闲入帝京。四十三年虚过了，方知僧里有唐生。
送僧二首 二::段成式::想到头陀最上方，桂阴犹认惠宗房。因行恋烧归来晚，窗下犹残一字香。
猿::段成式::却忆书斋值晚晴，挽枝闲啸激蝉清。影沈巴峡夜岩色，踪绝石塘寒濑声。
送穆郎中赴阙::段成式::应念愁中恨索居，鹂歌声里且踟蹰。若逢金马门前客，为说虞卿久著书。
题商山庙::段成式::偶出云泉谒礼闱，篇章曾沐汉皇知。无谋静国东归去，羞过商山四老祠。
折杨柳七首 一::段成式::枝枝交影锁长门，嫩色曾沾雨露恩。凤辇不来春欲尽，空留莺语到黄昏。
折杨柳七首 二::段成式::水殿年年占早芳，柔条偏惹御炉香。而今万乘多巡狩，辇路无阴绿草长。
折杨柳七首 三::段成式::玉楼烟薄不胜芳，金屋寒轻翠带长。公子骅骝往何处，绿阴堪系紫游缰。
折杨柳七首 四::段成式::嫩叶初齐不耐寒，风和时拂玉栏干。君王去日曾攀折，泣雨伤春翠黛残。
折杨柳七首 五::段成式::微黄才绽未成阴，绣户珠帘相映深。长恨早梅无赖极，先将春色出前林。
折杨柳七首 六::段成式::隋家堤上已成尘，汉将营边不复春。只向江南幷塞北，酒旗相伴惹行人。
折杨柳七首 七::段成式::陌上河边千万枝，怕寒愁雨尽低垂。黄金穟短人多折，已恨东风不展眉。
哭李群玉::段成式::酒里诗中三十年，纵横唐突世喧喧。明时不作祢衡死，傲尽公卿归九泉。
汉宫词二首 一::段成式::歌舞初承恩宠时，六宫学妾画蛾眉。君王厌世妾头白，闻唱歌声却泪垂。
汉宫词二首 二::段成式::二八能歌得进名，人言选入便光荣。岂知妃后多娇妒，不许君前唱一声。
醉中吟::段成式::只爱糟床滴滴声，长愁声绝又醒醒。人间荣辱不常定，唯有南山依旧青。
桃源僧舍看花::段成式::前年帝里探春时，寺寺名花我尽知。今日长安已灰烬，忍能南国对芳枝。
和张希复咏宣律和尚袈裟::段成式::南山披时寒夜中，一角不动毗岚风。何人见此生惭愧，断续犹应护得龙。
春夜二首 一::刘驾::一别杜陵归未期，祗凭魂梦接亲知。近来欲睡兼难睡，夜夜夜深闻子规。
春夜二首 二::刘驾::几岁干戈阻路岐，忆山心切与心违。时难何处披衷抱，日日日斜空醉归。
郪中感怀::刘驾::顷年曾住此中来，今日重游事可哀。忆得几家欢宴处，家家家业尽成灰。
晓登迎春阁::刘驾::未栉凭栏眺锦城，烟笼万井二江明。香风满阁花满树，树树树梢啼晓莺。
白髭::刘驾::到处逢人求至药，几回染了又成丝。素丝易染髭难染，墨翟当年合泣髭。
望月::刘驾::清秋新霁与君同，江上高楼倚碧空。酒尽露零宾客散，更更更漏月明中。
长洲怀古::刘沧::野烧原空尽荻灰，吴王此地有楼台。千年事往人何在，半夜月明潮自来。白鸟影从江树没，清猿声入楚云哀。停车日晚荐蘋藻，风静寒塘花正开。
经炀帝行宫::刘沧::此地曾经翠辇过，浮云流水竟如何。香销南国美人尽，怨入东风芳草多。残柳宫前空露叶，夕阳川上浩烟波。行人遥起广陵思，古渡月明闻棹歌。
春日游嘉陵江::刘沧::独泛扁舟映绿杨，嘉陵江水色苍苍。行看芳草故乡远，坐对落花春日长。曲岸危樯移渡影，暮天栖鸟入山光。今来谁识东归意，把酒闲吟思洛阳。
秋日山斋书怀::刘沧::启户清风枕簟幽，虫丝吹落挂帘钩。蝉吟高树雨初霁，人忆故乡山正秋。浩渺蒹葭连夕照，萧疏杨柳隔沙洲。空将方寸荷知己，身寄烟萝恩未酬。
晚秋洛阳客舍::刘沧::清洛平分两岸沙，沙边水色近人家。隋朝古陌铜驼柳，石氏荒原金谷花。庭叶霜浓悲远客，宫城日晚度寒鸦。未成归计关河阻，空望白云乡路赊。
深愁喜友人至::刘沧::不避驱羸道路长，青山同喜惜年光。灯前话旧堦草夜，月下醉吟谿树霜。落叶已经寒烧尽，衡门犹对古城荒。此身未遂归休计，一半生涯寄岳阳。
秋日望西阳::刘沧::古木苍苔坠几层，行人一望旅情增。太行山下黄河水，铜雀台西武帝陵。风入蒹葭秋色动，雨余杨柳暮烟凝。野花似泣红妆泪，寒露满枝枝不胜。
邺都怀古::刘沧::昔时霸业何萧索，古木唯多鸟雀声。芳草自生宫殿处，牧童谁识帝王城。残春杨柳长川迥，落日蒹葭远水平。一望青山便惆怅，西陵无主月空明。
题龙门僧房::刘沧::静室遥临伊水东，寂寥谁与此身同。禹门山色度寒磬，萧寺竹声来晚风。僧宿石龛残雪在，雁归沙渚夕阳空。偶将心地问高士，坐指浮生一梦中。
秋夕山斋即事::刘沧::衡门无事闭苍苔，篱下萧疏野菊开。半夜秋风江色动，满山寒叶雨声来。雁飞关塞霜初落，书寄乡闾人未回。独坐高窗此时节，一弹瑶瑟自成哀。
江行书事::刘沧::远渚蒹葭覆绿苔，姑苏南望思裴徊。空江独树楚山背，暮雨一舟吴苑来。人度深秋风叶落，鸟飞残照水烟开。寒潮欲上泛萍藻，寄荐三闾情自哀。
过铸鼎原::刘沧::黄帝修真万国朝，鼎成龙驾上丹霄。天风乍起鹤声远，海雾渐深龙节遥。仙界日长青鸟度，御衣香散紫霞飘。唯留古迹寒原在，碧水苍苍空寂寥。
秋日寓怀::刘沧::海上生涯一钓舟，偶因名利事淹留。旅涂谁见客青眼，故国几多人白头。霁色满川明水驿，蝉声落日隐城楼。如何未尽此行役，西入潼关云木秋。
江城晚望::刘沧::一望江城思有余，遥分野径入樵渔。青山经雨菊花尽，白鸟下滩芦叶疏。静听潮声寒木杪，远看风色暮帆舒。秋期又涉潼关路，不得年年向此居。
宿苍谿馆::刘沧::孤馆门开对碧岑，竹窗灯下听猿吟。巴山夜雨别离梦，秦塞旧山迢遰心。满地莓苔生近水，几株杨柳自成阴。空思知己隔云岭，乡路独归春草深。
题王母庙::刘沧::寂寥珠翠想遗声，门掩烟微水殿清。拂曙紫霞生古壁，何年绛节下层城。鹤归辽海春光晚，花落闲堦夕雨晴。武帝无名在仙籍，玉坛星月夜空明。
留别复本修古二上人::刘沧::二远相知是昔年，此身长寄礼香烟。绿芜风晚水边寺，清磬月高林下禅。台殿虚窗山翠入，梧桐疏叶露光悬。西峰话别又须去，终日关山在马前。
边思::刘沧::汉将边方背辘轳，受降城北是单于。黄河晚冻雪风急，野火远烧山木枯。偷号甲兵冲塞色，衔枚战马踏寒芜。蛾眉一没空留怨，青冢月明啼夜乌。
登龙门敬善寺阁::刘沧::独步危梯入杳冥，天风潇洒拂檐楹。禹门烟树正春色，少室云屏向晚晴。花落院深清禁闭，水分川阔绿芜平。琐窗朱槛同仙界，半夜缑山有鹤声。
题王校书山斋::刘沧::猿鸟无声昼掩扉，寒原隔水到人稀。云晴古木月初上，雪满空庭鹤未归。药囿地连山色近，樵家路入树烟微。栖迟惯得沧浪思，云阁还应梦钓矶。
浙江晚渡怀古::刘沧::蝉噪秋风满古堤，荻花寒渡思萋萋。潮声归海鸟初下，草色连江人自迷。碧落晴分平楚外，青山晚出穆陵西。此来一见垂纶者，却忆旧居明月溪。
及第后宴曲江::刘沧::及第新春选胜游，杏园初宴曲江头。紫毫粉壁题仙籍，柳色箫声拂御楼。霁景露光明远岸，晚空山翠坠芳洲。归时不省花间醉，绮陌香车似水流。
秋日山寺怀友人::刘沧::萧寺楼台对夕阴，淡烟疏磬散空林。风生寒渚白蘋动，霜落秋山黄叶深。云尽独看晴塞雁，月明遥听远村砧。相思不见又经岁，坐向松窗弹玉琴。
八月十五日夜玩月::刘沧::中秋朗月静天河，乌鹊南飞客恨多。寒色满窗明枕簟，清光凝露拂烟萝。桂枝斜汉流灵魄，蘋叶微风动细波。此夜空亭闻木落，蒹葭霜碛雁初过。
晚春宿僧院::刘沧::萧寺春风正落花，淹留数宿惠休家。碧空云尽磬声远，清夜月高窗影斜。白日闲吟为道侣，青山遥指是生涯。微微一点寒灯在，乡梦不成闻曙鸦。
怀汶阳兄弟::刘沧::回看云岭思茫茫，几处关河隔汶阳。书信经年乡国远，弟兄无力海田荒。天高霜月砧声苦，风满寒林木叶黄。终日路岐归未得，秋来空羡雁成行。
题天宫寺阁::刘沧::丹阙侵霄壮复危，排空霞影动檐扉。城连伊水禹门近，烟隔上阳宫树微。天敛暮云残雨歇，路穿春草一僧归。此来闲望更何有，无限清风生客衣。
游上方石窟寺::刘沧::苔径萦回景渐分，翛然空界静埃氛。一声疏磬过寒水，半壁危楼隐白云。雪下石龛僧在定，日西山木鸟成群。几来吟啸立朱槛，风起天香处处闻。
怀江南友人::刘沧::久绝音书隔塞尘，路岐谁与子相亲。愁中独坐秦城夜，别后几经吴苑春。湘岸风来吹绿绮，海门潮上没青蘋。空劳两地望明月，多感断蓬千里身。
题敬亭山庙::刘沧::森森古木列岩隈，迥压寒原霁色开。云雨只从山上起，风雷多向庙中来。三江入海声长在，双鹤啼天影未回。花落空庭春昼晚，石床松殿满青苔。
经麻姑山::刘沧::麻姑此地炼神丹，寂寞烟霞古灶残。一自仙娥归碧落，几年春雨洗红兰。帆飞震泽秋江远，雨过陵阳晚树寒。山顶白云千万片，时闻鸾鹤下仙坛。
对残春::刘沧::杨花漠漠暗长堤，春尽人愁鸟又啼。鬓髪近来生处白，家园几向梦中迷。霏微远树荒郊外，牢落空城夕照西。唯有年光堪自惜，不胜烟草日萋萋。
过沧浪峡::刘沧::山叠云重一径幽，苍苔古石濑清流。出岩树色见来静，落涧泉声长自秋。远入虚明思白帝，寒生浩景想沧洲。如何地近东西路，马足车轮不暂留。
经过建业::刘沧::六代兴衰曾此地，西风露泣白蘋花。烟波浩渺空亡国，杨柳萧条有几家。楚塞秋光晴入树，浙江残雨晚生霞。凄凉处处渔樵路，鸟去人归山影斜。
赠道者::刘沧::真趣淡然居物外，忘机多是隐天台。停灯深夜看仙箓，拂石高秋坐钓台。卖药故人湘水别，入檐栖鸟旧山来。无因朝市知名姓，地僻衡门对岳开。
题马太尉华山庄::刘沧::别开池馆背山阴，近得幽奇物外心。竹色拂云连岳寺，泉声带雨出谿林。一庭杨柳春光暖，三迳烟萝晚翠深。自是功成闲剑履，西斋长卧对瑶琴。
秋日夜怀::刘沧::砧杵寥寥秋色长，遶枝寒鹊客情伤。关山云尽九秋月，门柳叶凋三径霜。近日每思归少室，故人遥忆隔潇湘。如何节候变容髪，明镜一看愁异常。
题巫山庙::刘沧::十二岚峰挂夕晖，庙门深闭雾烟微。天高木落楚人思，山迥月残神女归。触石晴云凝翠鬓，度江寒雨湿罗衣。婵娟似恨襄王梦，猿叫断岩秋藓稀。
题吴宫苑::刘沧::吴苑荒凉故国名，吴山月上照江明。残春碧树自留影，半夜子规何处声。芦叶长侵洲渚暗，蘋花开尽水烟平。经过此地千年恨，荏苒东风露色清。
旅馆书怀::刘沧::秋看庭树换风烟，兄弟飘零寄海边。客计倦行分陕路，家贫休种汶阳田。云低远塞鸣寒雁，雨歇空山噪暮蝉。落叶虫丝满窗户，秋堂独坐思悠然。
赠天台隐者::刘沧::静者多依猿鸟丛，衡门野色四郊通。天开宿雾海生日，水泛落花山有风。回望一巢悬木末，独寻危石坐岩中。看书饮酒余无事，自乐樵渔狎钓翁。
洛阳月夜书怀::刘沧::疏柳高槐古巷通，月明西照上阳宫。一声边雁塞门雪，几处远砧河汉风。独榻闲眠移岳影，寒窗幽思度烟空。孤吟此夕惊秋晚，落叶残花树色中。
江行夜泊::刘沧::白浪连空极渺漫，孤舟此夜泊中滩。岳阳秋霁寺钟远，渡口月明渔火残。绿绮韵高湘女怨，青葭色映水禽寒。乡遥楚国生归思，欲曙山光上木兰。
赠颛顼山人::刘沧::浩气含真玉片辉，著书精义入玄微。洛阳紫陌几曾醉，少室白云时一归。松雪月高唯鹤宿，烟岚秋霁到人稀。知君济世有长策，莫问沧浪隐钓矶。
长安冬夜书情::刘沧::上国栖迟岁欲终，此情多寄寂寥中。钟传半夜旅人馆，鸦叫一声疏树风。古巷月高山色静，寒芜霜落灞原空。今来唯问心期事，独望青云路未通。
经古行宫::刘沧::玉辇西归已至今，古原风景自沈沈。御沟流水长芳草，宫树落花空夕阴。胡蝶翅翻残露滴，子规声尽野烟深。路人不记当年事，台殿寂寥山影侵。
秋日登醴泉县楼::刘沧::闲上高楼时一望，绿芜寒野静中分。人行直路入秦树，雁截斜阳背塞云。渭水自流汀岛色，汉陵空长石苔纹。秋风高柳出危叶，独听蝉声日欲曛。
春日旅游::刘沧::玄髪辞家事远游，春风归雁一声愁。花开忽忆故山树，月上自登临水楼。浩浩晴原人独去，依依春草水分流。秦川楚塞烟波隔，怨别路岐何日休。
送友人下第归吴::刘沧::共惜年华未立名，路岐终日轸羁情。青春半是往来尽，白发多因离别生。楚岸帆开云树映，吴门月上水烟清。东归自有故山约，花落石床苔藓平。
访友人郊居::刘沧::登原过水访相如，竹坞莎庭似故居。空塞山当清昼晚，古槐人继绿阴余。休弹瑟韵伤离思，已有蝉声报夏初。醉唱劳歌翻自叹，钓船渔浦梦难疏。
匡城寻薛闵秀才不遇::刘沧::音容一别近三年，往事空思意浩然。匹马东西何处客，孤城杨柳晚来蝉。路长草色秋山绿，川阔晴光远水连。不见故人劳梦寐，独吟风月过南燕。
与僧话旧::刘沧::巾舃同时下翠微，旧游因话事多违。南朝古寺几僧在，西岭空林唯鸟归。莎径晚烟凝竹坞，石池春色染苔衣。此时相见又相别，即是关河朔雁飞。
寄远::刘沧::西园杨柳暗惊秋，宝瑟朱弦结远愁。霜落雁声来紫塞，月明人梦在青楼。蕙心迢遰湘云暮，兰思萦回楚水流。锦字织成添别恨，关河万里路悠悠。
长安逢友人::刘沧::上国相逢尘满襟，倾杯一话昔年心。荒台共望秋山立，古寺多同雪夜吟。风度重城宫漏尽，月明高柳禁烟深。终期白日青云路，休感鬓毛霜雪侵。
下第东归途中书事::刘沧::峡路谁知倦此情，往来多是半年程。孤吟洛苑逢春尽，几向秦城见月明。高柳断烟侵岳影，古堤斜日背滩声。东归海上有余业，牢落田园荒草平。
经龙门废寺::刘沧::因思人事事无穷，几度经过感此中。山色不移楼殿尽，石台依旧水云空。唯余芳草滴春露，时有残花落晚风。杨柳覆滩清濑响，暮天沙鸟自西东。
下第后怀旧居::刘沧::几到青门未立名，芳时多负故乡情。雨余秦苑绿芜合，春尽灞原白发生。每见山泉长属意，终期身事在归耕。蘋花覆水曲谿暮，独坐钓舟歌月明。
经无可旧居兼伤贾岛::刘沧::尘室寒窗我独看，别来人事几凋残。昼空萧寺一僧去，雪满巴山孤客寒。落叶堕巢禽自出，苍苔封砌竹成竿。碧云迢遰长江远，向夕苦吟归思难。
赠隐者::刘沧::何时止此幽栖处，独掩衡门长绿苔。临水静闻灵鹤语，隔原时有至人来。五湖仙岛几年别，九转药炉深夜开。谁识无机养真性，醉眠松石枕空杯。
题书斋::刘沧::一日不曾离此处，风吹疏牖夕云晴。气凌霜色剑光动，吟对雪华诗韵清。高木宿禽来远岳，古原残雨隔重城。西斋瑶瑟自为侣，门掩半春苔藓生。
题秦女楼::刘沧::珠翠香销鸳瓦堕，神仙曾向此中游。青楼月色桂花冷，碧落箫声云叶愁。杳杳蓬莱人不见，苍苍苔藓路空留。一从凤去千年后，迢遰岐山水石秋。
题桃源处士山居留寄::刘沧::白云深处葺茅庐，退隐衡门与俗疏。一洞晓烟留水上，满庭春露落花初。闲看竹屿吟新月，特酌山醪读古书。穷达尽为身外事，浩然元气乐樵渔。
宿题天坛观::刘沧::沐髪清斋宿洞宫，桂花松韵满岩风。紫霞晓色秋山霁，碧落寒光霜月空。华表鹤声天外迥，蓬莱仙界海门通。冥心一悟虚无理，寂寞玄珠象罔中。
洛神怨::刘沧::子建东归恨思长，飘飖神女步池塘。云鬟高动水宫影，珠翠乍摇沙露光。心寄碧沈空婉恋，梦残春色自悠扬。停车绮陌傍杨柳，片月青楼落未央。
龙门留别道友::刘沧::一顾恩深荷道安，独垂双泪下层峦。飞鸣北雁塞云暮，摇落西风关树寒。春谷终期吹羽翼，萍身不定逐波澜。裴徊偏起旧枝恋，半夜独吟孤烛残。
题四皓庙::刘沧::石壁苍苔翠霭浓，驱车商洛想遗踪。天高猿叫向山月，露下鹤声来庙松。叶堕阴岩疏薜荔，池经秋雨老芙蓉。雪髯仙侣何深隐，千古寂寥云水重。
望未央宫::刘沧::西上秦原见未央，山岚川色晚苍苍。云楼欲动入清渭，鸳瓦如飞出绿杨。舞席歌尘空岁月，宫花春草满池塘。香风吹落天人语，彩凤五云朝汉皇。
秋日过昭陵::刘沧::寝庙徒悲剑与冠，翠华龙驭杳漫漫。原分山势入空塞，地匝松阴出晚寒。上界鼎成云缥缈，西陵舞罢泪阑干。那堪独立斜阳里，碧落秋光烟树残。
夏日登慈恩寺::刘沧::金界时来一访僧，天香飘翠琐窗凝。碧池静照寒松影，清昼深悬古殿灯。晚景风蝉催节候，高空云鸟度轩层。尘机消尽话玄理，暮磬出林疏韵澄。
宿题金山寺::刘沧::一点青山翠色危，云岩不掩与星期。海门烟树潮归后，江面山楼月照时。独鹤唳空秋露下，高僧入定夜猿知。萧疏水木清钟梵，颢气寒光动石池。
送友人游蜀::刘沧::北去西游春未半，蜀山云雪入诗情。青萝拂水花流影，翠霭隔岩猿有声。日出空江分远浪，鸟归高木认孤城。心期万里无劳倦，古石苍苔峡路清。
题郑中丞东溪::刘沧::一境新开雉堞西，绿苔微径露凄凄。高轩夜静竹声远，曲岸春深杨柳低。山霁月明常此醉，草芳花暗省曾迷。即随凤诏归清列，几忆风花梦小溪。
代友人悼姬::刘沧::罗帐香微冷锦裀，歌声永绝想梁尘。萧郎独宿落花夜，谢女不归明月春。青鸟罢传相寄字，碧江无复采莲人。满庭芳草坐成恨，迢遰蓬莱入梦频。
夏日登西林白上人楼::刘沧::几到西林清净境，层台高视有无间。寒光远动天边水，碧影出空烟外山。苔点落花微萼在，叶藏幽鸟碎声闲。旷然多慊登楼意，永日重门深掩关。
江楼月夜闻笛::刘沧::南浦蒹葭疏雨后，寂寥横笛怨江楼。思飘明月浪花白，声入碧云枫叶秋。河汉夜阑孤雁度，潇湘水阔二妃愁。髪寒衣湿曲初罢，露色河光生钓舟。
送友人下第东归::刘沧::漠漠杨花灞岸飞，几回倾酒话东归。九衢春尽生乡梦，千里尘多满客衣。流水雨余芳草合，空山月晚白云微。金门自有西来约，莫待萤光照竹扉。
从郑郎中高州游东潭::刘沧::烟岚晚入湿旌旗，高槛风清醉未归。夹路野花迎马首，出林山鸟向人飞。一谿寒水涵清浅，几处晴云度翠微。自是谢公心近得，登楼望月思依依。
罢华原尉上座主尚书::刘沧::自怜生计事悠悠，浩渺沧浪一钓舟。千里梦归清洛近，三年官罢杜陵秋。山连绝塞浑无色，水到平沙几处流。白露黄花岁时晚，不堪霜鬓镜前愁。
雨后游南门寺::刘沧::郭南山寺雨初晴，上界寻僧竹里行。半壁楼台秋月过，一川烟水夕阳平。苔封石室云含润，露滴松枝鹤有声。木叶萧萧动归思，西风画角汉东城。
题古寺::刘沧::古寺萧条偶宿期，更深霜压竹枝低。长天月影高窗过，疏树寒鸦半夜啼。池水竭来龙已去，老松枯处鹤犹栖。伤心可惜从前事，寥落朱廊堕粉泥。
晚秋野望::刘沧::秋尽郊原情自哀，菊花寂寞晚仍开。高风疏叶带霜落，一雁寒声背水来。荒垒几年经战后，故山终日望书回。归途休问从前事，独唱劳歌醉数杯。
秋月望上阳宫::刘沧::苔色轻尘锁洞房，乱鸦群鸽集残阳。青山空出禁城日，黄叶自飞宫树霜。御路几年香辇去，天津终日水声长。此时独立意难尽，正值西风砧杵凉。
入关留别主人::刘沧::此来多愧食鱼心，东阁将辞强一吟。羸马客程秋草合，晚蝉关树古槐深。风生野渡河声急，雁过寒原岳势侵。对酒相看自无语，几多离思入瑶琴。
留别山中友人::刘沧::欲辞松月恋知音，去住多同羁鸟心。秋尽书窗惊白发，晚冲霜叶下青岑。大河风急寒声远，高岭云开夕影深。别后寂寥无限意，野花门路草虫吟。
春晚旅次有怀::刘沧::晚出关河绿野平，依依云树动乡情。残春花尽黄莺语，远客愁多白发生。野水乱流临古驿，断烟凝处近孤城。东西未遂归田计，海上青山久废耕。
与重幽上人话旧::刘沧::云飞天末水空流，省与师同别异州。庭树蝉声初入夏，石床苔色几经秋。灯微静室生乡思，月上严城话旅游。自喜他年接巾舃，沧浪地近虎溪头。
月夜闻鹤唳::刘沧::碧落风微月正明，霜毛似怨有离情。莓苔石冷想孤立，杨柳叶疏闻转清。空夜露残惊堕羽，辽天秋晚忆归程。凤凰楼阁知犹恋，终逐烟霞上玉京。
过北邙山::刘沧::散漫黄埃满北原，折碑横路碾苔痕。空山夜月来松影，荒冢春风变木根。漠漠兔丝罗古庙，翩翩丹旐过孤村。白杨落日悲风起，萧索寒巢鸟独奔。
咸阳怀古::刘沧::经过此地无穷事，一望凄然感废兴。渭水故都秦二世，咸原秋草汉诸陵。天空绝塞闻边雁，叶尽孤村见夜灯。风景苍苍多少恨，寒山半出白云层。
送友人罢举赴蓟门从事::刘沧::人生行止在知己，远佐诸侯重所依。绿绶便当身是贵，青霄休怨志相违。晚云辽水疏残雨，寒角边城怨落晖。此去黄金台上客，相思应羡雁南归。
看榜日::刘沧::禁漏初停兰省开，列仙名目上清来。飞鸣晓日莺声远，变化春风鹤影回。广陌万人生喜色，曲江千树发寒梅。青云已是酬恩处，莫惜芳时醉酒杯。
送李休秀才归岭中::刘沧::南泛孤舟景自饶，蒹葭汀浦晚萧萧。秋风汉水旅愁起，寒木楚山归思遥。独夜猿声和落叶，晴江月色带回潮。故园新过重阳节，黄菊满篱应未凋。
寓居寄友人::刘沧::雨余虚馆竹阴清，独坐书窗轸旅情。芳草衡门无马迹，古槐深巷有蝉声。夕阳云尽嵩峰出，远岸烟消洛水平。今夜南原赏佳景，月高风定苦吟生。
经曲阜城::刘沧::行经阙里自堪伤，曾叹东流逝水长。萝蔓几凋荒陇树，莓苔多处古宫墙。三千弟子标青史，万代先生号素王。萧索风高洙泗上，秋山明月夜苍苍。
汶阳客舍::刘沧::年光自感益蹉跎，岐路东西竟若何。窗外雨来山色近，海边秋至雁声多。思乡每读登楼赋，对月空吟叩角歌。迢遰旧山伊水畔，破斋荒径闭烟萝。
留别崔澣秀才昆仲::刘沧::汶阳离思水无穷，去住情深梦寐中。岁晚虫鸣寒露草，日西蝉噪古槐风。川分远岳秋光静，云尽遥天霁色空。对酒不能伤此别，尺书凭雁往来通。
和友人忆洞庭旧居::刘沧::客舍经时益苦吟，洞庭犹忆在前林。青山残月有归梦，碧落片云生远心。谿路烟开江月出，草堂门掩海涛深。因君话旧起愁思，隔水数声何处砧。
晚归山居::刘沧::寥落霜空木叶稀，初行郊野思依依。秋深频忆故乡事，日暮独寻荒径归。山影暗随云水动，钟声潜入远烟微。娟娟唯有西林月，不惜清光照竹扉。
送元叙上人归上党::刘沧::太行关路战尘收，白日思乡别沃州。薄暮焚香临野烧，清晨漱齿涉寒流。谿边残垒空云木，山上孤城对驿楼。此去寂寥寻旧迹，苍苔满径竹斋秋。
湘口送友人::李频::中流欲暮见湘烟，苇岸无穷接楚田。去雁远冲云梦雪，离人独上洞庭船。风波尽日依山转，星汉通霄向水连。零落梅花过残腊，故园归醉及新年。
鄂州头陀寺上方::李频::高寺上方无不见，天涯行客思迢迢。西江帆挂东风急，夏口城衔楚塞遥。沙渚渔归多湿网，桑林蚕后尽空条。感时叹物寻僧话，惟向禅心得寂寥。
寄远::李频::槐欲成阴分袂时，君期十日复金扉。槐今落叶已将尽，君向远乡犹未归。化石早曾闻节妇，沈湘何必独灵妃。须知此意同生死，不学他人空寄衣。
题张司马别墅::李频::庭前树尽手中栽，先后花分几番开。巢鸟恋雏惊不起，野人思酒去还来。自抛官与青山近，谁讶身为白发催。门外寻常行乐处，重重履迹在莓苔。
长安即事::李频::长遇豪家不敢过，此身谁与取高科。故园久绝书来后，南国空看雁去多。中夜永怀听叠漏，先秋归梦涉层波。愁人白发自生早，我独少年能几何。
汉上逢同年崔八::李频::去岁曾游帝里春，杏花开过各离秦。偶先托质逢知己，独未还家作旅人。世上路岐何缭绕，空中光景自逡巡。一回相见一回别，能得几时年少身。
五月一日蒙替本官不得随例入关感怀献送相公::李频::五月倾朝谒紫宸，一朝无分在清尘。含香已去星郎位，衣锦惟思婺女邻。折狱也曾为俗吏，劝农元本是耕人。知将何事酬公道，只养生灵似养身。
春闺怨::李频::红妆女儿灯下羞，画眉夫婿陇西头。自怨愁容长照镜，悔教征戍觅封侯。
送边将::李频::防秋戎马恐来奔，诏发将军出雁门。遥领短兵登陇首，独横长剑向河源。悠扬落日黄云动，苍莽阴风白草翻。若纵干戈更深入，应闻收得到昆仑。
太和公主还宫::李频::天骄发使犯边尘，汉将推功遂夺亲。离乱应无初去貌，死生难有却回身。禁花半老曾攀树，宫女多非旧识人。重上凤楼追故事，几多愁思向青春。
将赴黔州先寄本府中丞::李频::八月瞿塘到底翻，孤舟上得已销魂。幕中职罢犹趋府，阙下官成未谢恩。丹嶂耸空无过鸟，青林覆水有垂猿。感知肺腑终难说，从此辞归便扫门。
和友人下第北游感怀::李频::圣代为儒可致身，谁知又别五陵春。青门独出空归鸟，紫陌相逢尽醉人。江岛去寻垂钓远，塞山来见举头频。且须共漉边城酒，何必陶家有白纶。
乐游原春望::李频::五陵佳气晚氛氲，霸业雄图势自分。秦地山河连楚塞，汉家宫殿入青云。未央树色春中见，长乐钟声月下闻。无那杨华起愁思，满天飘落雪纷纷。
黄雀行::李频::欲窃高仓集御河，翩翩疑渡畏秋波。朱宫晚树侵莺语，画阁香帘夺燕窠。疏影暗栖寒露重，空城饥噪暮烟多。谁令不解高飞去，破宅荒庭有网罗。
长安寓居寄柏侍郎::李频::霜轻两鬓欲相侵，愁绪无端不可寻。秦女红妆空觅伴，郢郎白雪少知音。长亭古木春光老，太华青烟晚更深。独向灞陵东北望，一封书寄万重心。
春日思归::李频::春情不断若连环，一夕思归鬓欲斑。壮志未酬三尺剑，故乡空隔万重山。音书断绝干戈后，亲友相逢梦寐间。却羡浮云与飞鸟，因风吹去又吹还。
朔中即事::李频::关门南北杂戎夷，草木秋来即出师。落日风沙长暝早，穷冬雨雪转春迟。山头堠火孤明后，星外行人四绝时。自古边功何不立，汉家中外自相疑。
感怀献门下相公::李频::谁云郎选不由诗，上相怜才积有时。却是龙钟到门晚，终非稽古致身迟。谋将郡印归难遂，读著家书坐欲痴。日望南宫看列宿，迢迢婺女与乡比。
赠长城庾将军::李频::初年三十拜将军，近代英雄独未闻。向国报恩心比石，辞天作镇气凌云。逆风走马貂裘卷，望塞悬弧雁阵分。定拥节麾从此去，安西大破犬戎群。
浙东献郑大夫::李频::圣主东忧涨海滨，思移副相倚陶钧。楼台独坐江山月，舟楫先行泽国春。遥想万家开户外，近闻群盗窜诸邻。几时入去调元化，天下同为尧舜人。
镜湖夜泊有怀::李频::广水遥堤利物功，因思太守惠无穷。自从版筑兴农隙，长与耕耘致岁丰。涨接星津流荡漾，宽浮云岫动虚空。想当战国开时有，范蠡扁舟祗此中。
宣州献从叔大夫::李频::清时选地任贤明，从此观风辍尹京。日月天中辞洛邑，云山江上领宣城。万家闾井俱安寝，千里农桑竟起耕。闻说圣朝同汉代，已愁征入拜公卿。
贺同年翰林从叔舍人知制诰::李频::仙禁何人蹑近踪，孔门先选得真龙。别居云路抛三省，专掌天书在九重。五色毫挥成涣汗，百寮班下独从容。芳年贵盛谁为比，郁郁青青岳顶松。
吴门别主人::李频::早晚更看吴苑月，小斋长忆落西窗。不知明夜谁家见，应照离人隔楚江。
自黔中归新安::李频::朝过春关辞北阙，暮参戎幕向南巴。却将仙桂东归去，江月相随直到家。
奉和郑薰相公::李频::三四株松匝草亭，便成彭泽柳为名。莲峰隐去难辞阙，浐水朝回与出城。
及第后还家过岘岭::李频::魏驮山前一朵花，岭西更有几千家。石斑鱼鲊香冲鼻，浅水沙田饭遶牙。
春日旅舍::李频::未识东西南北路，青春白日坐销难。如何一别故园后，五度花开五处看。
过长江伤贾岛::李频::忽从一宦远流离，无罪无人子细知。到得长江闻杜宇，想君魂魄也相随。
自遣::李频::永拟东归把钓丝，将行忽起半心疑。青云道是不平地，还有平人上得时。
寄曹邺::李频::终南山是枕前云，禁鼓无因晓夜闻。朝客秋来不朝日，曲江西岸去寻君。
述怀::李频::望月疑无得桂缘，春天又待到秋天。杏花开与槐花落，愁去愁来过几年。
客洛酬刘驾::李频::浮世总应相送老，共君偏更远行多。此回不似前回别，听尽离歌逐櫂歌。
题钓台障子::李频::君家尽是我家山，严子前台枕古湾。却把钓竿终不可，几时入海得鱼还。
题阳山顾炼师草堂::李频::若到当时上升处，长生何事后无人。前峰自去种松子，坐见年来取茯神。
闻金吾妓唱梁州::李频::闻君一曲古梁州，惊起黄云塞上愁。秦女树前花正发，北风吹落满城秋。
赠泾州王侍御::李频::一旦天书下紫微，三年旌斾陇云飞。塞门无事春空到，边草青青战马肥。
即席送许□之曹南省兄::李频::梅烂荷圆六月天，归帆高背虎丘烟。到时自见成行雁，别处休听满树蝉。卖剑为赊吴市酒，携家犹借洞庭船。待看春榜来江外，名占蓬莱第几仙。
送罗著作两浙按狱::李频::使印星车适旧游，陶潜今日在瀛洲。科条尽晓三千罪，囹圄应空十二州。旧绶有香笼驿马，皇华无暇狎沙鸥。归来重过姑苏郡，莫忘题名在虎丘。
荅韩中丞容不饮酒::李频::老大成名仍足病，强听丝竹亦无欢。高情太守容闲坐，借与青山尽日看。
冬至后西湖泛舟看断冰偶成长句::李郢::一阳生后阴飙竭，湖上层冰看折时。云母扇摇当殿色，珊瑚树碎满盘枝。斜汀藻动鱼应觉，极浦波生雁未知。山影浅中留瓦砾，日光寒外送涟漪。崖崩苇岸纵横散，篙蹙兰舟片段随。曾向黄河望冲激，大鹏飞起雪风吹。
茶山贡焙歌::李郢::使君爱客情无已，客在金台价无比。春风三月贡茶时，尽逐红旌到山里。焙中清晓朱门开，筐箱渐见新芽来。陵烟触露不停探，官家赤印连帖催。朝饥暮匐谁兴哀，喧阗竞纳不盈掬。一时一饷还成堆，蒸之馥之香胜梅，研膏架动轰如雷。茶成拜表贡天子，万人争啖春山摧。驿骑鞭声砉流电，半夜驱夫谁复见。十日王程路四千，到时须及清明宴。吾君可谓纳谏君，谏官不谏何由闻。九重城里虽玉食，天涯吏役长纷纷。使君忧民惨容色，就焙尝茶坐诸客。几回到口重咨嗟，嫩绿鲜芳出何力。山中有酒亦有歌，乐营房户皆仙家。仙家十队酒百斛，金丝宴馔随经过。使君是日忧思多，客亦无言征绮罗。殷勤绕焙复长叹，官府例成期如何。吴民吴民莫憔悴，使君作相期苏尔。
中元夜::李郢::江南水寺中元夜，金粟栏边见月娥。红烛影回仙态近，翠鬟光动看人多。香飘彩殿凝兰麝，露绕轻衣杂绮罗。湘水夜空巫峡远，不知归路欲如何。
赠羽林将军::李郢::虬须憔悴羽林郎，曾入甘泉侍武皇。雕没夜云知御苑，马随仙仗识天香。五湖归去孤舟月，六国平来两鬓霜。唯有桓伊江上笛，卧吹三弄送残阳。
晚泊松江驿::李郢::片帆孤客晚夷犹，红蓼花前水驿秋。岁月方惊离别尽，烟波仍驻古今愁。云阴故国山川暮，潮落空江网罟收。还有吴娃旧歌曲，櫂声遥散采菱舟。
江亭春霁::李郢::江蓠漠漠荇田田，江上云亭霁景鲜。蜀客帆樯背归燕，楚山花木怨啼鹃。春风掩映千门柳，晓色凄凉万井烟。金磬泠泠水南寺，上方僧室翠微连。
早秋书怀::李郢::高梧一叶坠凉天，宋玉悲秋泪洒然。霜拂楚山频见菊，雨零溪树忽无蝉。虚村暮角催残日，近寺归僧寄野泉。青鬓已缘多病镊，可堪风景促流年。
为妻作生日寄意::李郢::谢家生日好风烟，柳暖花春二月天。金凤对翘双翡翠，蜀琴初上七丝弦。鸳鸯交颈期千岁，琴瑟谐和愿百年。应恨客程归未得，绿窗江泪冷涓涓。
重阳日寄浙东诸从事::李郢::野人多病门长掩，荒圃重阳菊自开。愁里又闻清笛怨，望中难见白衣来。元瑜正及从军乐，宁戚谁怜叩角哀。红斾纷纷碧江暮，知君醉下望乡台。
和湖州杜员外冬至日白蘋洲见忆::李郢::白蘋亭上一阳生，谢朓新裁锦绣成。千嶂雪消溪影渌，几家梅绽海波清。已知鸥鸟长来狎，可许汀洲独有名。多愧龙门重招引，即抛田舍棹舟行。
上裴晋公::李郢::四朝忧国鬓如丝，龙马精神海鹤姿。天上玉书传诏夜，阵前金甲受降时。曾经庾亮三秋月，下尽羊昙两路碁。惆怅旧堂扃绿野，夕阳无限鸟飞迟。
钱塘青山题李隐居西斋::李郢::小隐西斋为客开，翠萝深处遍青苔。林间扫石安碁局，岩下分泉遰酒杯。兰叶露光秋月上，芦花风起夜潮来。湖山遶屋犹嫌浅，欲櫂渔舟近钓台。
友人适越路过桐庐寄题江驿::李郢::桐庐县前洲渚平，桐庐江上晚潮生。莫言独有山川秀，过日仍闻官长清。麦陇虚凉当水店，鲈鱼鲜美称莼羹。王孙客棹残春去，相送河桥羡此行。
送刘谷::李郢::村桥西路雪初晴，云暖沙乾马足轻。寒涧渡头芳草色，新梅岭外鹧鸪声。邮亭已送轻车发，山馆谁将候火迎。落日千峰转迢遰，知君回首望高城。
七夕::李郢::乌鹊桥头双扇开，年年一度过河来。莫嫌天上稀相见，犹胜人间去不回。欲减烟花饶俗世，暂烦烟月掩妆台。别时旧路长清浅，岂肯离情似死灰。
秦处士移家富春发樟亭怀寄::李郢::潮落空江洲渚生，知君已上富春亭。尝闻郭邑山多秀，更说官僚眼尽青。离别几宵魂耿耿，相思一座髪星星。仙翁白石高歌调，无复松斋半夜听。
故洛阳城::李郢::胡兵一动朔方尘，不使銮舆此重巡。清洛但流呜咽水，上阳深锁寂寥春。云收少室初晴雨，柳拂中桥晚渡津。欲问升平无故老，凤楼回首落花频。
紫极宫上元斋次呈诸道流::李郢::碧简朝天章奏频，清宫髣髴降灵真。五龙金角向星斗，三洞玉音愁鬼神。风拂乱灯山磬□，露霑仙杏石坛春。明朝醮罢羽客散，尘土满城空世人。
立春一日江村偶兴::李郢::旧历年光看卷尽，立春何用更相催。江边野店寒无色，竹外孤村坐见梅。山雪乍晴岚翠起，渔家向晚笛声哀。南州近有秦中使，闻道胡兵索战来。
立秋后自京归家::李郢::篱落秋归见豆花，竹门当水岸横槎。松斋一雨宜清簟，佛室孤灯对绛纱。尽日抱愁跧似鼠，移时不动懒于虵。西江近有鲈鱼否，张翰扁舟始到家。
奉陪裴相公重阳日游安乐池亭::李郢::绛霄轻霭翊三台，稽阮襟怀管乐才。莲沼昔为王俭府，菊篱今作孟嘉杯。宁知北阙元勋在，却引东山旧客来。自笑吐茵还酩酊，日斜空从绛衣回。
浙河馆::李郢::雨湿菰蒲斜日明，茅厨煮茧掉车声。青蛇上竹一种色，黄蝶隔溪无限情。何处樵渔将远饷，故园田土忆春耕。千峰万濑水潏潏，羸马此中愁独行。
江亭晚望::李郢::碧天凉冷雁来疏，闲望江云思有余。秋馆池亭荷叶后，野人篱落豆花初。无愁自得仙人术，多病能忘太史书。闻说故园香稻熟，片帆归去就鲈鱼。
长安夜访澈上人::李郢::关西木落夜霜凝，乌帽闲寻紫阁僧。松迥月光先照鹤，寺寒沟水忽生冰。琤琤晓漏喧秦禁，漠漠秋烟起汉陵。闻说天台旧禅处，石房独有一龛灯。
送圆鉴上人游天台::李郢::西岭草堂留不住，独携瓶锡向天台。霜清海寺闻潮至，日宴江船乞食回。华顶夜寒孤月落，石桥秋尽一僧来。灵溪道者相逢处，阴洞泠泠竹室开。
送僧之台州::李郢::独寻台岭闲游去，岂觉灵溪道里赊。三井应潮通海浪，五峰攒寺落天花。寒潭盥漱铜瓶洁，野店安禅锡杖斜。到日初寻石桥路，莫教云雨湿袈裟。
伤贾岛无可::李郢::却到京师事事伤，惠休归寂贾生亡。何人收得文章箧，独我来经苔藓房。一命未霑为逐客，万缘初尽别空王。萧萧竹坞斜阳在，叶覆闲堦雪拥墙。
孔雀::李郢::越鸟青春好颜色，晴轩入户看呫衣。一身金翠画不得，万里山川来者稀。丝竹惯听时独舞，楼台初上欲孤飞。刺桐花谢芳草歇，南国同巢应望归。
酬王舍人雪中见寄::李郢::三日柴门拥不开，堦庭平满白皑皑。今朝踏作琼瑶迹，为有诗从凤沼来。
蝉::李郢::饮蝉惊雨落高槐，山蚁移将入石阶。若使秦楼美人见，还应一为拔金钗。
自水口入茶山::李郢::蒨蒨红裙好女儿，相偎相倚看人时。使君马上应含笑，横把金鞭为咏诗。
重游天台::李郢::南国天台山水奇，石桥危险古来知。龙潭直下一百丈，谁见生公独坐时。
山行::李郢::小田微雨稻苗香，田畔清溪潏潏凉。自忆东吴榜舟日，蓼花沟水半篙强。
上元日寄湖杭二从事::李郢::恋别山灯忆水灯，山光水焰百千层。谢公留赏山公唤，知入笙歌阿那朋。
寒食野望::李郢::旧坟新陇哭多时，流世都堪几度悲。乌鸟乱啼人未远，野风吹散白棠梨。
清明日题一公禅室::李郢::山头兰若石楠春，山下清明烟火新。此日何穷礼禅客，归心谁是恋禅人。
七夕寄张氏兄弟::李郢::新秋牛女会佳期，红粉筵开玉馔时。好与檀郎寄花朵，莫教清晓羡蛛丝。
春晚与诸同舍出城迎座主侍郎::李郢::三十骅骝一哄尘，来时不锁杏园春。东风柳絮轻如雪，应有偷游曲水人。
张郎中宅戏赠二首 一::李郢::薄雪燕蓊紫燕钗，钗垂簏簌抱香怀。一声歌罢刘郎醉，脱取明金压绣鞋。
张郎中宅戏赠二首 二::李郢::谢家青妓邃重关，谁省春风见玉颜。闻道彩鸾三十六，一双双对碧池莲。
醉送::李郢::江梅冷艳酒清光，急拍繁弦醉画堂。无限柳条多少雪，一将春恨付刘郎。
晓井::李郢::桐阴覆井月斜明，百尺寒泉古甃清。越女携瓶下金索，晓天初放辘轳声。
偶作::李郢::一杯正发吟哦兴，两盏还生去住愁。何似全家上船去，酒旗多处即淹留。
画鼓::李郢::尝闻画鼓动欢情，及送离人恨鼓声。两杖一挥行缆解，暮天空使别魂惊。
燕蓊花::李郢::十二街中何限草，燕蓊尽欲占残春。黄花扑地无穷极，愁杀江南去住人。
邵博士溪亭::李郢::野茶无限春风叶，溪水千重返照波。只去长桥三十里，谁人一解枉帆过。
小石上见亡友题处::李郢::笋石清琤入紫烟，陆云题处是前年。苔侵雨打依稀在，惆怅凉风树树蝉。
洞灵观流泉::李郢::石上苔芜水上烟，潺湲声在观门前。千岩万壑分流去，更引飞花入洞天。
送李判官::李郢::津市停桡送别难，荧荧蜡炬照更阑。东风万叠吹江月，谁伴袁褒宿夜滩。
宿杭州虚白堂::李郢::秋月斜明虚白堂，寒蛩唧唧树苍苍。江风彻晓不得睡，二十五声秋点长。
道林寺::崔珏::临湘之滨麓之隅，西有松寺东岸无。松风千里摆不断，竹泉泻入于僧厨。宏梁大栋何足贵，山寺难有山泉俱。四时唯夏不敢入，烛龙安敢停斯须。远公池上种何物，碧罗扇底红鳞鱼。香阁朝鸣大法鼓，天宫夜转三乘书。野花市井栽不着，山鸡饮啄声相呼。金槛僧回步步影，石盆水溅联联珠。北临高处日正午，举手欲摸黄金乌。遥江大船小于叶，远村杂树齐如蔬。潭州城郭在何处，东边一片青模糊。今来古往人满地，劳生未了归丘墟。长卿之门久寂寞，五言七字夸规模。我吟杜诗清入骨，灌顶何必须醍醐。白日不照耒阳县，皇天厄死饥寒躯。明珠大贝采欲尽，蚌蛤空满赤沙湖。今我题诗亦无味，怀贤览古成长吁。不如兴罢过江去，已有好月明归途。
美人尝茶行::崔珏::云鬟枕落困春泥，玉郎为碾瑟瑟尘。闲教鹦鹉啄窗响，和娇扶起浓睡人。银瓶贮泉水一掬，松雨声来乳花熟。朱唇啜破绿云时，咽入香喉爽红玉。明眸渐开横秋水，手拨丝簧醉心起。台时却坐推金筝，不语思量梦中事。
岳阳楼晚望::崔珏::乾坤千里水云间，钓艇如萍去复还。楼上北风斜卷席，湖中西日倒衔山。怀沙有恨骚人往，鼓瑟无声帝子闲。何事黄昏尚凝睇，数行烟树接荆蛮。
哭李商隐 一::崔珏::成纪星郎字义山，适归高壤抱长叹。词林枝叶三春尽，学海波澜一夜干。风雨已吹灯烛灭，姓名长在齿牙寒。只应物外攀琪树，便著霓裳上绛坛。
哭李商隐 二::崔珏::虚负凌云万丈才，一生襟抱未曾开。鸟啼花落人何在，竹死桐枯凤不来。良马足因无主踠，旧交心为绝弦哀。九泉莫叹三光隔，又送文星入夜台。
和友人鸳鸯之什 一::崔珏::翠鬣红衣舞夕晖，水禽情似此禽稀。暂分烟岛犹回首，只渡寒塘亦共飞。映雾乍迷珠殿瓦，逐梭齐上玉人机。采莲无限兰桡女，笑指中流羡尔归。
和友人鸳鸯之什 二::崔珏::寂寂春塘烟晚时，两心和影共依依。溪头日暖眠沙稳，渡口风寒浴浪稀。翡翠莫夸饶彩饰，䴙鹈须羡好毛衣。
和友人鸳鸯之什 三::崔珏::舞鹤翔鸾俱别离，可怜生死两相随。红丝毳落眠汀处，白雪花成蹙浪时。琴上只闻交颈语，窗前空展共飞诗。何如相见长相对，肯羡人间多所思。
有赠 一::崔珏::莫道妆成断客肠，粉胸绵手白莲香。烟分顶上三层绿，剑截眸中一寸光。舞胜柳枝腰更软，歌嫌珠贯曲犹长。虽然不似王孙女，解爱临邛卖赋郎。
有赠 二::崔珏::锦里芬芳少佩兰，风流全占似君难。心迷晓梦窗犹暗，粉落香肌汗未干。两脸夭桃从镜发，一眸春水照人寒。自嗟此地非吾土，不得如花岁岁看。
和人听歌 一::崔珏::气吐幽兰出洞房，乐人先问调宫商。声和细管珠才转，曲度沈烟雪更香。公子不随肠万结，离人须落泪千行。巫山唱罢行云过，犹自微尘舞画梁。
和人听歌 二::崔珏::红脸初分翠黛愁，锦筵歌板拍清秋。一楼春雪和尘落，午夜寒泉带雨流。座上美人心尽死，尊前旅客泪难收。莫辞更送刘郎酒，百斛明珠异日酬。
水晶枕::崔珏::千年积雪万年冰，掌上初擎力不胜。南国旧知何处得，北方寒气此中凝。黄昏转烛萤飞沼，白日褰帘水在簪。蕲簟蜀琴相对好，裁诗乞与涤烦襟。
席间咏琴客::崔珏::七条弦上五音寒，此艺知音自古难。唯有河南房次律，始终怜得董庭兰。
句::崔珏::楚王宫地罗含宅，赖许时时听法来。
徒相逢::曹邺::江边野花不须采，梁头野燕不用亲。西施本是越溪女，承恩不荐越溪人。
寄刘驾::曹邺::一川草色青袅袅，遶屋水声如在家。怅望美人不携手，墙东又发数枝花。
题女郎庙::曹邺::数点烟香出庙门，女娥飞去影中存。年年岭上春无主，露泣花愁断客魂。
北郭闲思::曹邺::山前山后是青草，尽日出门还掩门。每思骨肉在天畔，来看野翁怜子孙。
官仓鼠::曹邺::官仓老鼠大如斗，见人开仓亦不走。健儿无粮百姓饥，谁遣朝朝入君口。
题濮庙::曹邺::晓祭瑶斋夜扣钟，鳌头风起浪重重。人间直有仙桃种，海上应无肉马踪。赤水梦沈迷象罔，翠华恩断泣芙蓉。不知皇帝三宫驻，始向人间著衮龙。
偶题::曹邺::白玉先生多在市，青牛道士不居山。但能共得丹田语，正是忙时身亦闲。
出关::曹邺::山上黄犊走避人，山下女郎歌满野。我独南征恨此身，更有无成出关者。
寄嵩阳道人::曹邺::三山浮海倚蓬瀛，路入真元险尽平。华表千年孤鹤语，人间一梦晚蝉鸣。将龙逐虎神初王，积火焚心气渐清。见说嵩阳有仙客，欲持金简问长生。
送进士下第归南海::曹邺::数片红霞映夕阳，揽君衣袂更移觞。行人莫叹碧云晚，上国每年春草芳。雪过蓝关寒气薄，雁回湘浦怨声长。应无惆怅沧波远，十二玉楼非我乡。
听刘尊师弹琴::曹邺::曾于清海独闻蝉，又向空庭夜听泉。不似斋堂人静处，秋声长在七条弦。
题山居::曹邺::扫叶煎茶摘叶书，心闲无梦夜窗虚。只应光武恩波晚，岂是严君恋钓鱼。
与李章武赠荅诗 七::王氏妇::水不西归月暂圆，令人惆怅古城边。萧条明早分岐路，知更相逢何岁年。
与曾季衡冥会诗 一::王丽真::五原分袂真吴越，燕拆莺离芳草歇。年少烟花处处春，北邙空恨清秋月。
与曾季衡冥会诗 二::王丽真::莎草青青雁欲归，玉腮珠泪洒临岐。云鬟飘去香风尽，愁见莺啼红树枝。
赠段何::客户里女子::乐广清羸经几年，姹娘相托不论钱。轻盈妙质归何处，惆怅碧楼红玉钿。
谢王轩::西施::妾自吴宫还越国，素衣千载无人识。当时心比金石坚，今日为君坚不得。
西施诗::西施::高花岩外晓相鲜，幽鸟雨中啼不歇。红云飞过大江西，从此人间怨风月。
轩诗::西施::当时计拙笑将军，何事安邦赖美人。一自仙葩入吴国，从兹越国更无春。
西施诗::西施::云霞出没群峰外，鸥鸟浮沈一水间。一自越兵齐振地，梦魂不到虎丘山。
与萧旷冥会诗 一::甄后::玉箸凝腮忆魏宫，朱弦一弄洗清风。明晨追赏应愁寂，沙渚烟销翠羽空。
与萧旷冥会诗 二::甄后::织绡泉底少欢娱，更劝萧郎尽酒壶。愁见玉琴弹别鹤，又将清泪滴真珠。
与萧旷冥会诗 三::甄后::红兰吐艳间夭桃，自喜寻芳数已遭。珠珮鹤桥从此断，遥天空恨碧云高。
五原夜吟::沙碛女子::云鬟消尽转蓬稀，埋骨穷荒失所依。牧马不嘶沙月白，孤魂空逐雁南飞。
与颜濬冥会诗 一::陈宫妃嫔::秋草荒台响夜蛩，白杨凋尽减悲风。彩笺曾擘欺江总，绮阁尘消玉树空。
与颜濬冥会诗 二::陈宫妃嫔::宝阁排云称望仙，五云高艳拥朝天。清溪犹有当时月，应照琼花绽绮筵。
与颜濬冥会诗 三::陈宫妃嫔::素魄初圆恨翠娥，繁华浓艳竟如何。南朝唯有长江水，依旧门前作逝波。
与颜濬冥会诗 四::陈宫妃嫔::箫管清吟怨丽华，秋江寒月绮窗斜。惭非后主题笺客，得见临春阁上花。
赠杨蕴中::薛涛::玉漏声长灯耿耿，东墙西墙时见影。月明窗外子规啼，忍使孤魂愁夜永。
葬后见形诗::孟蜀妃张太华::独卧经秋堕鬓蝉，白杨风起不成眠。寻思往日椒房宠，泪湿衣襟损翠钿。
谢李若冲::孟蜀妃张太华::符吏匆匆叩夜扃，便随金简出幽冥。蒙师荐拔恩非浅，领得生神九过经。
和检诗::韦检亡姬::春雨蒙蒙不见天，家家门外柳和烟。如今肠断空垂泪，欢笑重追别有年。
检悼亡姬诗::韦检亡姬::宝剑化龙归碧落，嫦娥随月下黄泉。一杯酒向青春晚，寂寞书窗恨独眠。
梦后自题::韦检亡姬::白浪漫漫去不回，浮云飞尽日西颓。始皇陵上千年树，银鸭金凫也变灰。
与夫同咏诗 二::苏检妻::还吴东去过澄城，楼上清风酒半醒。想得到家春已暮，海棠千树已凋零。
冥会诗 一::宫嫔::争不逢人话此身，此身长夜不知春。自从国破家亡后，陇上惟添芳草新。
冥会诗 二::宫嫔::休说人间恨恋多，况逢佳客此相过。堂中纵有千般乐，争及阳春一曲歌。
冥会诗 三::宫嫔::幽谷穷花似妾身，纵怀香艳吐无因。多情公子能相访，应解回风暂借春。
冥会诗 四::宫嫔::恩情未足晓光催，数朵眠花未得开。却羡一双金扼臂，得随人世出将来。
与谢翱赠荅诗 一::金车美人::阳台后会杳无期，碧树烟深玉漏迟。半夜香风满庭月，花前空赋别离诗。
与谢翱赠荅诗 二::金车美人::相思无路莫相思，风里花开只片时。惆怅金闺却归去，晓莺啼断绿杨枝。
与谢翱赠荅诗 三::金车美人::一纸华笺洒碧云，余香犹在墨犹新。空添满目凄凉事，不见三山缥缈人。斜月照衣今夜梦，落花啼鸟去年春。红闺更有堪愁处，窗上虫丝几上尘。
与谢翱赠荅诗 四::金车美人::惆怅佳期一梦中，武陵春色尽成空。欲知离别偏堪恨，只为音尘两不通。愁态上眉凝浅绿，泪痕侵脸落轻红。双轮暂与王孙驻，明日西驰又向东。
题明月堂二首 一::刘氏亡妇::蝉鬓惊秋华发新，可怜红隙尽埃尘。西山一梦何年觉，明月堂前不见人。
题明月堂二首 二::刘氏亡妇::玉钩风急响丁东，回首西山似梦中。明月堂前人不到，庭前一夜老秋风。
金陵词::故台城妓::宫中细草香红湿，宫内纤腰碧窗泣。唯有虹梁春燕雏，犹傍珠帘玉钩立。
诗 一::无名鬼::江上樯竿一百尺，山中楼台十二重。山僧楼上望江上，指点樯竿笑杀侬。
诗 二::无名鬼::仙人未必便仙去，还在人间人不知。手把白须从两鹿，相逢却问姓名谁。
句::秾华::柏堂新成乐未央，回来回去绕裴郎。
句::张守中::薄命苏秦频去国，多情潘岳旋兴悲。今夜若栖芳草径，为传幽意达王孙。
浑家门客联句 二::不详::终朝每去依烟火，春至还归养子孙。曾向苻王笔端坐，尔来求食浑家门。
严含质诗 一::不详::昔为仙子今为虎，流落阴崖足风雨。更将斑毳被余身，千载空山万般苦。
李微诗::不详::偶因狂疾成殊类，灾患相任不可逃。今日爪牙谁敢敌，当时声迹共相高。我为异物蓬茅下，君已乘轺气势豪。此夕溪山对明月，不成长啸但成嗥。
维扬空庄四怪联句::不详::齐纨鲁缟如霜雪，寥亮高声予所发。嘉宾良会清夜时，煌煌灯烛我能持。清冷之泉候朝汲，桑绠相牵常出入。爨薪贮泉相煎熬，充他口腹我为劳。
太白山魔诳道士诗::不详::三秋稽颡叩真灵，龙虎交时金液成。绛雪既凝身可度，蓬壶顶上彩云生。
东阳夜怪诗 一::不详::谁家扫雪满庭前，万壑千峰在一拳。吾心不觉侵衣冷，曾向此中居几年。
东阳夜怪诗 二::不详::拥褐藏名无定踪，流沙千里度衰容。传得南宗心地后，此身应便老双峰。
东阳夜怪诗 三::不详::为有阎浮珍重因，远离西国赴咸秦。自从无力休行道，且作头陀不系身。
东阳夜怪诗 四::不详::长安城东洛阳道，车轮不息尘浩浩。争利贪前竞着鞭，相逢尽是尘中老。
东阳夜怪诗 五::不详::日晚长川不计程，离群独步不能鸣。赖有青青河畔草，春来犹得慰羁情。
东阳夜怪诗 六::不详::爱此飘飖六出公，轻琼冷絮舞长空。当时正逐秦丞相，腾踯川原喜北风。
东阳夜怪诗 七::不详::事君同乐义同忧，那校糟糠满志休。不是守株空待兔，终当逐鹿出林丘。
东阳夜怪诗 八::不详::少年长负饥鹰用，内顾曾无宠鹤心。秋草驱除思去宇，平原毛血兴从禽。
东阳夜怪诗 十三::不详::为惭食肉主恩深，日晏蟠蜿卧锦衾。且学志人知白黑，那将好爵动吾心。
田四郎求婚联句::不详::一点红裳出翠微，秋天云静月离离。
笔精诗 三::不详::能令音信通千里，解致龙蛇运八行。惆怅江生不相赏，应缘自负好文章。
邢君才旧宅三怪诗 一::不详::昔日炎炎徒自知，今无烽灶欲何为。可怜国柄全无用，曾见家人下第时。
邢君才旧宅三怪诗 二::不详::当时得意气填心，一曲君前直万金。今日不如庭下竹，风来犹得学龙吟。
邢君才旧宅三怪诗 三::不详::头焦鬓秃但心存，力尽尘埃不复论。莫笑今来同腐草，曾经终日扫朱门。
高侍郎诗::不详::危冠高袖楚宫妆，独步闲庭逐夜凉。自把玉簪敲砌竹，清歌一曲月如霜。
吕氏宅妖誓师词::不详::天马斜飞度三止，上将横行击四方。辎车直入无回翔，六甲次第不乖行。
嵩山小儿吟::不详::我本长生深山内，更何入他不二门。争如访取旧时伴，休更朝夕劳神魂。
石瓮寺灯魅诗 一::不详::凉风暮起骊山空，长生殿鏁霜叶红。朝来试入华清宫，分明忆得开元中。
洛下女郎歌 一::不详::皎洁玉颜胜白雪，况乃当年对风月。沈吟不敢怨春风，自叹容华暗消歇。
洛下女郎歌 二::不详::绛衣披拂露盈盈，淡染胭脂一朵轻。自恨红颜留不住，莫怨春风道薄情。
袁长官女诗 二::不详::刚被恩情役此心，无端变化几湮沈。不知逐伴归山去，长笑一声烟雾深。
夭桃诗::不详::铅华久御向人间，欲舍铅华更惨颜。纵有青丘吟夜月，无因重照旧云鬟。
明器婢诗::不详::独持巾栉掩玄关，小帐无人烛影残。昔日罗衣今化尽，白杨风起陇头寒。
庐山女赠朱朴 二::不详::知君久积池塘梦，遣我方思变动来。操执若同颜叔子，今宵宁免泪盈腮。
青萝帐女赠穆郎::不详::团圆今夕色光辉，结了同心翠带垂。此后莫教尘点染，他年长照岁寒姿。
青萝帐女赠穆郎 褰帐::不详::揉蓝绿色麹尘开，静见三星入坐来。桂影已圆攀折后，子孙长作栋梁材。
青萝帐女赠穆郎 题碧花笺::不详::珠露素中书缱绻，青萝帐里寄鸳鸯。自怜孤影清秋夕，洒泪裴回滴冷光。
新林驿女吟示欧阳训 击盘歌送欧阳训酒::不详::飞燕身轻未是轻，枉将弱质在岩扃。今来不得同鸳枕，相伴神魂入杳冥。
白衣女子木叶上诗 席上歌::不详::洞府深沈春日长，山花无主自芬芳。凭阑寂寂看明月，欲种桃花待阮郎。
凤皇台怪和歌四首 一::不详::深闺闲锁难成梦，那得同衾共绣床。一自与郎江上别，霜天更自觉宵长。
凤皇台怪和歌四首 二::不详::愁听黄莺唤友声，空闺曙色梦初成。窗间总有花笺纸，难寄妾心字字明。
凤皇台怪和歌四首 三::不详::寂静璇闺度岁年，并头莲叶又如钱。愁人独处那堪此，安得君来独枕眠。
凤皇台怪和歌四首 四::不详::卧病匡床香屡添，夜深犹有一丝烟。怀君无计能成梦，更恨砧声到枕边。
梦黄衣童子歌::代宗::中五之德方峨峨，胡胡呼呼何奈何。
梦扬州乐妓和诗::刘禹锡::花作婵娟玉作妆，风流争似旧徐娘。夜深曲曲湾湾月，万里随君一寸肠。
秦梦诗三首 三::沈亚之::君王多感放东归，从此秦宫不复期。春景似伤秦丧主，落花如雨泪燕脂。
梦为吴泰伯作胜儿歌::刘景复::繁弦已停杂吹歇，胜儿调弄逻娑拨。四弦拢撚三五声，唤起边风驻明月。大声嘈嘈奔淈淈，浪蹙波翻倒溟渤。小弦切切怨飔飔，鬼哭神悲秋窸窣。倒腕斜挑挚流电，春雷直戛腾秋鹘。汉妃徒得端正名，秦女虚夸有仙骨。我闻天宝十年前，凉州未作西戎窟。麻衣右衽皆汉民，不省胡尘暂蓬勃。太平之末狂胡乱，犬豕崩腾恣唐突。玄宗未到万里桥，东洛西京一时没。汉土民皆没为虏，饮恨吞声空嗢咽。时看汉月望汉天，怨气冲星成彗孛。国门之西八九镇，高城深垒闭闲卒。河湟咫尺不能收，挽粟推车徒兀兀。今朝闻奏凉州曲，使我心神暗超忽。胜儿若向边塞弹，征人泪血应阑干。
梦中辞::郭仁表::飘风暴雨可思惟，鹤望巢门敛翅飞，吾道之宗正可依。
梦白衣妇人歌词 二::卢绛::清风明月夜深时，箕帚卢郎恨已迟。他日孟家坡上约，再来相见是佳期。
梦康仙示诗::漳郡守::卖药因循未得还，却因耽酒到人间。有心只恋琵琶坂，无意更登山上山。
梦王尚书口授吟::张氏女::鬟梳闹扫学宫妆，独立闲庭纳夜凉。手把玉簪敲砌竹，清歌一曲月如霜。
题禅窟兰若::陈季卿::霜钟鸣时夕风急，乱鸦又望寒林集。此时辍櫂悲且吟，独向莲华一峰立。
江亭晚望题书斋::陈季卿::立向江亭满目愁，十年前事信悠悠。田园已逐浮云散，乡里半随逝水流。川上莫逢诸钓叟，浦边难得旧沙鸥。不缘齿发未迟暮，吟对远山堪白头。
梦中句::周延翰::紫髯之伴有丹砂。
梦中和句::任玠::故国路遥归去来，春风天远望不尽。
纪梦句::张孜::上天知我忆其人，使向人间梦中见。
嘲邵景萧嵩::韦铿::一双胡子着绯袍，一个须多一鼻高。相对厅前捺且立，自惭身品世间毛。
咏毁天枢::李休烈::天门街上倒天枢，火急先须卸火珠。计合一条麻线挽，何劳两县索人夫。
上马当山神::王昌龄::青骢一匹昆仑牵，奏上大王不取钱。直为猛风波滚骤，莫怪昌龄不下船。
窃李义府诗::张怀庆::生情镂月为歌扇，出性裁云作舞衣。照镜自怜回雪影，来时好取洛川归。
荅朝士::贺知章::钑镂银盘盛蛤蜊，镜湖莼菜乱如丝。乡曲近来佳此味，遮渠不道是吴儿。
讥元载诗::高亭::上元官吏务剥削，江淮之人皆白著。
上浙东孟尚书::孔颙::有个将军不得名，唯教健卒喝书生。尚书近日清如镜，天子官街不许行。
戏颜郎官骑猎诗::张祜::忽闻射猎出军城，人著戎衣马带缨。倒把角弓呈一箭，满山狐兔当头行。
嘲张祜::朱冲和::白在东都元已薨，兰台凤阁少人登。冬瓜堰下逢张祜，牛屎堆旁说我能。
嘲妓 二::崔涯::布袍披袄火烧毡，纸补箜篌麻接弦。更著一双皮屐子，纥梯纥榻出门前。
嘲李端端 一::崔涯::黄昏不语不知行，鼻似烟窗耳似铛。独把象牙梳插鬓，昆仑山上月初明。
嘲李端端 二::崔涯::觅得黄骝鞁绣鞍，善和坊里取端端。扬州近日浑成差，一朵能行白牡丹。
嘲妓::杜牧::盘古当时有远孙，尚令今日逞家门。一车白土将泥项，十幅红旗补破裩。瓦官寺里逢行迹，华岳山前见掌痕。不须惆怅忧难嫁，待与将书问乐坤。
嘲游使君::卢肇::白帝城头二月时，忍教清醒看花枝。莫言世上无袁许，客子由来是相师。
嘲李玚题名::韦蟾::渭水秦山照眼明，希仁何事寡诗情。只因学得虞姬婿，书字才能记姓名。
闻鹿鸣互谑::严震::釜戴山中鹿又鸣，此际多应到表兄。表兄不是严家子，合是三兄与四兄。
及第后寄李绅::章孝标::及第全胜十政官，金鞍镀了出长安。马头渐入扬州郭，为报时人洗眼看。
荅章孝标::李绅::假金只用真金镀，若是真金不镀金。十载长安得一第，何须空腹用高心。
戏柳棠::杨汝士::文章漫道能吞凤，杯酒何曾解吃鱼。今日梓州张社会，应须遭这老尚书。
荅杨尚书::柳棠::未向燕台逢厚礼，幸因社会接余欢。一鱼吃了终无愧，鲲化为鹏也不难。
又忤杨尚书诗::柳棠::莫言名位未相俦，风月何曾阻献酬。前辈不须轻后辈，靖安今日在衡州。
嘲郭凝素::朱泽::三春桃李本无言，苦被残阳鸟雀喧。借问东邻效西子，何如郭素拟王轩。
醉题广州使院::郑愚::数年百姓受饥荒，太守贪残似虎狼。今日海隅鱼米贱，大须惭愧石榴黄。
题沧浪峡榜::郑仁表::分峡东西路正长，行人名利火然汤。路傍著板沧浪峡，真是将闲搅撩忙。
婢仆诗 一::李昌符::春娘爱上酒家楼，不怕归迟总不忧。推道那家娘子卧，且留教住待梳头。
婢仆诗 二::李昌符::不论秋菊与春花，个个能噇空腹茶。无事莫教频入库，一名闲物要些些。
嘲郑傪妓::孙子多::相公经文复经武，常侍好今兼好古。昔人曾闻阿武婆，今日亲见阿婆舞。
嘲赵璘 一::薛能::巡关每傍摴蒲局，望月还登乞巧楼。第一莫教娇太过，缘人衣带上人头。
嘲赵璘 二::薛能::不知原在鞍轿里，将谓空驮席帽归。
嘲赵璘 三::薛能::火炉床上平身立，便与夫人作镜台。
嘲归仁绍龟诗::皮日休::硬骨残形知几秋，尸骸终是不风流。顽皮死后钻须遍，都为平生不出头。
咏螃蟹呈浙西从事::皮日休::未游沧海早知名，有骨还从肉上生。莫道无心畏雷电，海龙王处也横行。
别庐州郡人::郑綮::唯有两行公廨泪，一时洒向渡头风。
醉中谑浙江廉使::崔立言::山夫留意向丹梯，连帅邀来出药畦。常见浙东夸镜水，镜湖元在浙江西。
戏题盱眙邵明府壁::韦鹏翼::岂肯闲寻竹径行，却嫌丝管好蛙声。自从煮鹤烧琴后，背却青山卧月明。
题大梁临汴驿::姚嵘::近日侯门不重才，莫将文艺拟为媒。相逢若要如胶漆，不是红妆即拨灰。
赠漳州崔使君乡饮翻韵诗::黎瓘::惯向溪边折柳杨，因循行客到州漳。无端触忤王衙押，不得今朝看饮乡。
示妓榜子::张保胤::绿罗裙下标三棒，红粉腮边泪两行。叉手向前咨大使，这回不敢恼儿郎。
又留别同院::张保胤::忆昔当年富贵时，如今头脑尚依稀。布袍破后思宫内，锦袴穿时忆御衣。鹘子背钻高力士，婵娟翻画太真妃。如今憔悴离南海，恰似当时幸蜀时。
桂州筵上赠胡予女::陆岩梦::自道风流不可攀，却堪蹙额更颓颜。眼睛深却湘江水，鼻孔高于华岳山。舞态固难居掌上，歌声应不绕梁间。孟阳死后欲千载，犹在佳人觅往还。
戏荅朝士::李都::华缄千里到荆门，章草纵横任意论。应笑锺张虚用力，却教羲献枉劳魂。惟堪爱惜为珍宝，不敢传留误子孙。深荷故人相厚处，天行时气许教吞。
题酒户修孔庙状::冯道幕客::槐影参差覆杏坛，儒门子弟尽高官。却教酒户重修庙，觅我惭惶也不难。
自嘲绝句::冯涓::取水郎中何日了，破柴员外几时休。早知蜀地区娵与，悔不长安大比丘。
咏王给事::蒋贻恭::厥父元非道郡奴，允光何事太侏儒。可中与个皮裩著，擎得天王左脚无。
咏金刚::蒋贻恭::扬眉斗目恶精神，捏合将来恰似真。刚被时流借拳势，不知身自是泥人。
咏伛背子::蒋贻恭::出得门来背拄天，同行难可与差肩。若教倚向闲窗下，恰似箜篌不着弦。
咏安仁宰𢭏蒜::蒋贻恭::安仁县令好诛求，百姓脂膏满面流。半破磁缸成醋酒，死牛肠肚作馒头。帐生岁取餐三顿，乡老盘庚犯五瓯。半醉半醒齐出县，共伤涂炭不胜愁。
五门街望有题::蒋贻恭::我皇开国十余年，一辈超升炙手欢。闲向五门楼下望，衙官骑马使衙官。
谢郎中惠茶::蒋贻恭::三斤绿茗赐贻恭，一种颁霑事不同。想料肠怀无荅处，披毛戴角谢郎中。
咏虾蟆::蒋贻恭::坐卧兼行总一般，向人努眼太无端。欲知自己形骸小，试就蹄涔照影看。
咏蟹::李贞白::蝉眼龟形脚似蛛，未曾正面向人趋。如今饤在盘筵上，得似江湖乱走无。
示女诗::郫城令::深宫富贵事风流，莫忘生身老骨头。因与太师欢笑处，为吾方便觅彭州。
寄女::李令::有人教我向衡阳，一度思归欲断肠。为报艳妻兼少女，与吾觅取朗州场。
被按自悔诗::刘炎::早知太守如虎狼，猎取膏粱以啖之。
题濠州高塘馆::阎敬爱::借问襄王安在哉，山川此地胜阳台。今宵寓宿高塘馆，神女何曾入梦来。
题敬爱诗后::李和风::高唐不是这高塘，淮畔荆南各异方。若向此中求荐枕，参差笑杀楚襄王。
荅日休皮字诗::归氏子::八片尖裁浪作球，火中燖了水中揉。一包闲气如长在，惹踢招拳卒未休。
谑池亳二州宾佐兼寄宣武军掌书记李昼::张鲁封::杜叟学仙轻蕙质，韦公事佛畏青娥。乐营却是闲人管，两地风情日渐多。
戏酬张鲁封::李昼::秋浦亚卿颜叔子，谯都中宪老桑门。如今柳巷通车马，唯恐他时立棘垣。
嘲周颛::座客::龙津掉尾十年劳，声价当时鬬月高。惟有红妆回舞手，似持霜刀向猿猱。
和座客::周颛::十载文场敢惮劳，宋都回鶂为风高。今朝甘被花枝笑，任道尊前爱缚猱。
谐诗逸句 三::包贺::苦竹笋抽青橛子，石榴树挂小缾儿。
戏令狐相::温庭筠::自从元老登庸后，天下诸胡悉带铃。
与罗隐互谑::顾云::青蝇被扇扇离席，白泽遭钉钉在门。
引自落便宜句::孙光宪::窗下有时留客宿，室中无事伴僧眠。
题汉祖庙::罗颖::项羽英雄犹不惧，可怜容得辟阳侯。
自赋催妆诗::陈峤::彭祖尚闻年八百，陈郎犹是小孩儿。
戏为举子对句::何承裕::晓来犬吠张三妇，日暮猿啼吕四妻。
讥裴休::无名氏::赵氏儿皆尼氏女，师翁儿即晋公儿。却教术士难推算，胎月分张与阿谁。
放榜诗::无名氏::乞儿还有大通年，三十三人椀杖全。薛庶准前骑瘦马，范酂依旧盖番毡。
嘲举子骑驴::无名氏::今年敕下尽骑驴，短轴长秋满九衢。清瘦儿郎犹自可，就中愁杀郑昌图。
嘲崔垂休::无名氏::慈恩塔下亲泥壁，滑腻光华玉不如。何事博陵崔四十，金陵腿上逞欧书。
嘲主司崔澹::无名氏::主司何事厌吾王，解把黄巢比武王。
朝士戏任毂::无名氏::云林应讶鹤书迟，自入京来探事宜。从此见山须合眼，被山相赚已多时。
题房鲁题名后::无名氏::姚家新婿是房郎，未解芳颜意欲狂。见说正调穿羽箭，莫教射破寺家墙。
曲中唱语::无名氏::张公吃酒李公颠，盛六生儿郑九怜。舍下雄鸡伤一德，南头小凤纳三千。
改唱::无名氏::张公吃酒李公颠，盛六生儿郑九怜。舍下雄鸡失一足，街头小福拉三拳。
街中又唱::无名氏::莫将庞大作荍团，庞大皮中的不干。不怕凤皇当额打，更将鸡脚用筋缠。
嘲刘师老::无名氏::大府朝天升穆老，尚书倒地落刘郎。
嘲郑薫::无名氏::主司头脑太冬烘，错认颜标作鲁公。
嘲蒋蟠金丹::无名氏::张鹄只消千驮绢，蒋蟠惟用一丸丹。
嘲毛炳彭会::无名氏::彭生作赋茶三片，毛氏传诗酒半升。
南唐伶人献先主词::无名氏::惟愿普天多瑞庆，柳条结絮鹅双生。
闽伶官戏主延政语::无名氏::只闻有泗州和尚，不见有五县天子。
题书卷后语::杜兼::倩俸写来手自校，汝曹读之知圣道，坠之鬻之为不孝。
刺左臂膊诗::宋元素::昔日已前家未贫，苦将钱物结交亲。如今失路寻知己，行尽关山无一人。
沧州百姓歌::不详::新河得通舟楫利，直达沧海鱼盐至。昔日徒行今骋驷，美哉薛公德滂被。
薛将军歌::不详::将军三箭定天山，战士长歌入汉关。
郢州人歌::不详::父母育我田使君，精神为人上天闻。田中致雨山出云，但愿常在不患贫。
雒县舆人诵::不详::我有圣帝抚令君，遭暴昏椽惸寡纷。民户流散日月曛，君去来兮惠我仁，百姓苏矣见阳春。
景龙中嘲宰相歌::不详::礼贤不解开东阁，燮理惟能闭北门。
选人歌::不详::今年选数恰相当，都由座主无文章。案后一腔冻猪肉，所以名为姜侍郎。
吴人歌::不详::朝判长洲暮判吴，道不拾遗人不孤。
高苑令歌::不详::高苑之树枯已荣，淄川之水浑已澄，邹邑之民仆已行。
挽歌::不详::红轮决定沈西去，未委魂灵往那方。
劝进疏引谶 四::不详::胡兵未济汉不整，治中都护有八井。
符凤引谶::不详::黑衣神孙披天裳。
安禄山古谶::不详::两角女子绿衣裳，端坐太行邀君王，一止之月必消亡。
南省北街人吟::不详::放榜只应三月暮，登科又校一年迟。
清僧示赵宗儒::不详::棃花发后杏花初，甸邑南来庆有余。
又示段文昌::不详::去日既逢梅蘂绽，来时应见杏花开。
洛城五凤楼中歌::不详::天津桥畔火光起，魏王堤上看洪水。
延和阁诗::不详::延和高阁上干云，小语犹疑太乙闻。烧尽降真无一事，开门迎得毕将军。
蜀王氏谶文::不详::李祜西王逢吉昌，上德兑兴丹莫当。
黄万祜题蜀宫壁::不详::莫交牵动青猪足，动即炎炎不可扑。鸷兽不欲两头黄，黄即其年天下哭。
上蓝和尚晋汉二代谶::不详::石榴花发石榴开。
又遗锺传偈::不详::但看来年二三月，柳条堪作打钟槌。
钱处士李氏谶::不详::髣髴之间一倍杨。
孙咸题庐山神庙诗::不详::独入玄宫礼至真，焚香不为贱贫身。秦淮两岸沙埋骨，湓浦千家血染尘。庐阜烟霞谁是主，虎溪风月属何人。九江太守勤王室，好放天兵渡要津。
南唐江州风坠诗::不详::由来秉节世无双，独守孤城死不降。何似知机早回首，免教流血满长江。
杭州还乡和尚唱::不详::还乡寂寂杳无踪，不挂征帆水陆通。蹋得故乡回地稳，更无南北与西东。
田承嗣诳李宝臣伪谶::不详::二帝同功势万全，将田作伴入幽燕。
永安渠石铭::不详::百年为市后为池。
铜雀台玉板篆::不详::上土巴灰除虚除，伊尹东北八九余。秦赵多应分五玉，丝竹木子世世居。但看六六百中外，世主难留如国如。
显德道宫石记::不详::瑞云灵迹镇梁东，他日多应与古同。岁月迁移人事改，再来闲处又兴功。
司马承祯含象鉴文 三::不详::青盖作镜大吉昌，巧工刊之成文章。左龙右虎辟不祥，朱鸟玄武顺于旁，子孙富贵居中央。
隐者瘗男铭::不详::神真炼形年未足，化为我子功相续。丞相瘗之刻玄玉，仙路何长死何促。
岩腹棺铭::不详::欲堕不堕逢王果，五百年中重收我。
古棺石铭::不详::欲陷不陷被藤缚，欲落不落被沙阁，五百年后遇熊博。
二贺诗::不详::学行可师贺德基，文质彬彬贺德仁。
选人语 三::不详::今年柿子并遭霜，为语石榴须早摘。
先天时京中语::不详::姜师度一心看地，傅孝忠两眼相天。
时人号王丘崔沔语::不详::丘山岌岌连天峻，沔水澄澄彻底清。
郇公厨语::不详::人欲不饭筋骨舒，夤缘须入郇公厨。
戏谏司语::不详::韩谏议虽分左右，归拾遗莫辨存亡。
潘何诗赋语::不详::潘纬十年吟古镜，何涓一夜赋潇湘。
薛稷书语::不详::买褚得薛不落节。
时人为刘毕语::不详::刘郎中松树孤标，毕庶子松根绝妙。
建安语::不详::龙门一半在闽川。
段成式《酉阳杂俎》引古语::不详::三守庚申三尸伏，七守庚申七尺灭。
李振引谚::不详::百岁奴事三岁主。
鸬鹚谚::不详::鸬鹚不打脚下塘。
昭潭谚::不详::昭潭无底橘洲浮。
杨柳谣::不详::杨柳杨柳漫头驼。
武后时谣::不详::张公吃酒李公醉。
羊头山谣::不详::羊头山北作朝堂。
金桥童谣::不详::圣人执节度金桥。
杨氏谣::不详::男不封侯女作妃，君看女却是门楣。
神鸡童谣::不详::生儿不用识文字，鬬鸡走马胜读书。贾家小儿年十三，富贵荣华代不如。能令金距期胜负，白罗绣衫随软舆。父死长安千里外，差夫治道挽丧车。
张权舆作裴度伪谣::不详::非衣小儿坦其腹，天上有口被驱逐。
乾符六年童谣::不详::八月无霜塞草青，将军骑马出空城。汉家天子西巡狩，犹向江东更索兵。
僖宗时童谣::不详::金色虾蟆争努眼，翻却曹州天下反。
黄巢军中谣::不详::逢儒则肉师必覆。
天祐中江南童谣::不详::东海鲤鱼飞上天。
真人谣::不详::有一真人在冀川，开口持弓向外边。
李后主童谣::不详::索得娘来忘却家，后院桃李不生花。猪儿狗儿都死尽，养得猫儿患赤瘕。
闽人谣::不详::风吹杨菜鼓山下，不得钱郎戈不罢。
湖南童谣::不详::湖南城郭好长街，竟栽柳树不栽槐。百姓奔窜无一事，只是椎芒织草鞋。
卢发 一::不详::十姓胡中第六胡，也曾金阙掌洪炉。少年从事夸门第，莫向尊前气色粗。
卢发 二::不详::十姓胡中第六胡，文章官职胜崔卢。暂来关外分优寄，不称宾筵语气粗。
天冲星占::不详::天冲抱极泣帝前，血浊雾下天下冤。
和剂方补骨脂丸方诗::不详::三年时节向边隅，人信方知药力殊。夺得春光来在手，青娥休笑白髭须。
九城寻山水::薛曜::菊浦桃源瞰九城，鸾歌凤啸忽将迎。千岩杂树云霞色，百道流泉风雨声。上客由来轩盖重，幽人自觉薜萝轻。疑是昔年栖息地，山中日暮有余情。
庭前晚花开::李白::西王母桃种我家，三千阳春始一花。结实苦迟为人笑，攀折唧唧长咨嗟。
寄刘方平::皇甫冉::十年不出蹊林中，一朝结束甘从戎。严子持竿心寂历，寥落荒篱遮旧宅。终日碧湍声自喧，暮秋黄菊花谁摘。每望南峰如对君，昨来不见多黄云。石径幽人何所在，玉泉疏钟时独闻。与君从来同语默，岂是悠悠但相识。天畔三秋空复情，袖中一字无由得。世人易合复易离，故交弃置求新知。叹息青青长不改，岁寒霜雪贞松枝。
同韩给事观毕给事画松石::皇甫冉::海峤微茫那得到，楚关迢递心空忆。夕郎善画岩间松，远意幽姿此何极。千条万叶纷异状，虎伏螭盘争劲力。扶疏半映晚天青，凝澹全和曙云黑。烟笼月照安可道，雨湿风吹未曾息。能将积雪辨晴光，每与连峰作寒色。龙楼不竞繁花吐，骑省偏宜遥夜直。罗浮道士访移来，少室山僧旧应识。掖垣深沈昼无事，终日亭亭在人侧。古槐衰柳宁足论，还对罘罳列行植。
舟中送李观::皇甫冉::江南近别亦依依，山晚川长客伴稀。独坐相思计行日，出门临水望君归。
曲龙山歌 一::顾况::曲龙丈人冠藕花，其颜色映光明砂。玉绳金枝有通籍，五岳三山如一家。遥指丛霄呇灵岛，岛中晔晔无凡草。九仙傲倪折五芝，翠凤白麟回异道。石台石镜月长明，石洞石桥连上清。人间妻子见不识，拍云挥手升天行。摩天截汉何潇洒，四石五云更上下。下方小兆更拜焉，愿得骑云作车马。
九日::耿𣲗::九日强游登藻井，发稀那敢插茱萸。横空过雨千峰出，大野新霜万壑铺。更望尊中菊花酒，殷勤能得几回沽。
青阳馆望九子山::窦叔向::苍翠岧峣上碧天，九峰遥落县门前。毫芒映日千重树，涓滴垂空万丈泉。武帝南游曾驻跸，始皇东幸亦祈年。云祠绝迹终难访，唯有猿声到客边。
送刘南史往杭州拜觐别驾叔::刘商::兄弟飘零自长年，见君眉白转相怜。清扬似玉须勤学，富贵由人不在天。万里榛芜迷旧国，两河烽火复相连。林中若使题书信，但问漳滨访客船。
赠陈判官求子花诗::杨巨源::油地轻绡碧且红，须怜纤手是良工。能生丽思千花外，善点秾姿五彩中。子细传看临霁景，殷勤持赠及春风。若将江上迎桃叶，一帖何妨锦绣同。
城西别元九::白居易::城西三月三十日，别友辞春两恨多。帝里却归犹寂寞，通州独去又如何。
游小洞庭::白居易::湖山上头别有湖，芰荷香气占仙都。夜含星斗分乾象，晓映雷云作画图。风动绿蘋天上浪，鸟栖寒照月中乌。若非神物多灵迹，争得长年冬不枯。
伤蔡处士::杨衡::箧中遗草是琅玕，对此令人洒泪看。三迳尚疑行迹在，数萤犹自映书残。晨光不借泉门晓，暝色空添陇树寒。欲问皇天天更远，有才无命说应难。
庐山瀑布::张碧::谁将织女机头练，贴出青山碧云面。造化工夫不等闲，剪破澄江凝一片。怪来洞口流呜咽，怕见三冬昼飞雪。石镜无光相对愁，漫漫顶上沈秋月。争得阳乌照山北，放出青天豁胸臆。黛花新染插天风，蓦吐中心烂银色。五月六月暑云飞，阁门远看澄心机。参差碎碧落岩畔，梅花乱摆当风散。
林书记蔷薇::张碧::东风折尽诸花卉，是个亭台冷如水。黄鹂舌滑跳柳阴，教看蔷薇吐金蘂。双成涌出琉璃宫，天香阔罩红熏笼。西施晓下吴王殿，乱抛娇脸新匀浓。瑶姬学绣流苏幔，绿夹殷红垂锦段。炎洲吹落满汀云，阮瑀庭前装一半。醉且书怀还复吟，蜀笺影里霞光侵。秦娥晚凭栏干立，柔枝坠落青罗襟。殷勤无波绿池水，为君作镜开妆蘂。
荅友人新栽松::张碧::石门新长青龙髯，虬身宛转云光粘。闻君爱我幽崖前，十株五株寒霜天。越溪老僧头削雪，曾云手植当庭月。三十年来遮火云，凉风五月生空门。愿君栽于清涧泉，贞姿莫迓夭桃妍。□□易开还易落，贞姿郁郁长依然。山童懒上孤峰巅，当窗划破屏风烟。
金钱花 一::陈翥::袅露牵风夹瘦莎，一星星火遍窠窠。闲门永巷新秋里，幸不伤廉莫怕多。
金钱花 二::陈翥::古藓寒芜让品流，小斋多谢伴清幽。若教夷甫门前种，也是无多过一秋。
自京师将赴黔南::窦巩::风雨荆州二月天，问人须雇峡中船。西南一望云和水，犹道黔南有四千。
濉阳行::李涉::黄昏日暮驱羸马，夜宿濉阳烽火下。此地新经杀戮来，墟落无烟空碎瓦。层冰塞断隋朝水，一道银河贯千里。愁心翻覆梦难成，病仆呻吟呼不起。泗水三千招义军，本是征战邀殊勋。十年麾下蓄壮气，一朝此地为愁人。昨日太阳回照烛，转见天心重含育。早晚东风的发生，古堤春草年年绿。
六叹 一::李涉::蓬莱岛边采珠客，西望人寰星汉隔。千重叠浪耸云高，万里平沙连月白。海中洞穴寻难极，水底鲛人半相识。玄蚌初开影暂明，骊龙欲近威难逼。辛苦风涛白首期，得珠却恨求珠时。隋侯殁世几千载，只今薄俗空嗤嗤。
六叹 二::李涉::燕王爱贤筑金台，四方豪俊承风来。秦王烧书杀儒客，肘腋之中千里隔。去年八月幽幷道，昭王陵边哭秋草。今年二月游函关，秦家城外悲河山。河上山边车马路，残日青烟五陵树。
六叹 三::李涉::关东病儒客梁城，五岁十回逢乱兵。烧人之家食人肉，狼虎炽心都未足。城里愁云不开城，城头野草春还绿。五十余年忠烈臣，临难守节羞谋身。堂上英髦沈白刃，门前舆隶乘朱轮。千古伤心汴河水，阴天落日悲风起。
却归巴陵途中走笔寄唐知言::李涉::去年腊月来夏口，黑风白浪打头吼。橹声轧轧摇不前，看他撩乱张帆走。逾月始到鹦鹉洲，呜呜暮角喧城头。逡巡未得见官长，梦寝但觉生愁忧。军中贤倅李监察，人马晓来兼手札。教令参谒礼数全，头头要处相称掣。唐氏一门今五龙，声华殷殷皆如锺。就中十一最年少，别有俊气横心胸。巧缀五言才刮骨，却怕柱天身硉矹。后辈无劳续出头，坳塘不合窥溟渤。君家三兄旧山侣，方寸久来常许与。不觉淹留两月余，风光漫烂生洲渚。宇文文学儒家子，竹绕书斋花映水。醉舞狂歌此地多，有时酩酊扶还起。猥蒙方伯怜饥贫，假名许得陪诸宾。酒家债负有填日，恣意颇敢排青缗。余瞿二家同爱客，园蔬任遣奴人摘。野狐泉头银叶方，一别十年今再觌。更有风流歙奴子，能将盘帕来欺尔。白马青袍豁眼明，许他真是查郎髓。良会芳时难再来，隟光电影长相催。扁舟惆怅人南去，目断江天凡几回。
赋得福州白竹扇子::张祜::金泥小扇谩多情，未胜南工巧织成。藤缕雪光缠柄滑，篾铺银薄露花轻。清风坐向罗衫起，明月看从玉手生。犹赖早时君不弃，每怜初作合欢名。
渡吴江::杜牧::堠馆人稀夜更长，姑苏城远树苍苍。江湖潮落高楼迥，河汉秋归广殿凉。月转碧梧移鹊影，露低红草湿萤光。文园诗侣应多思，莫醉笙歌掩华堂。
题新栽小松::刘得仁::满庭萧飒皆凡木，岂得飕飗似石溪。雪夜枝柯疑画出，月中长短共人齐。未知何日干天及，恐到秋来被鹤栖。却向旧山寻得处，白云根蕟觅应迷。
红蔷薇::庄南杰::九天碎霞明泽国，造化工夫潜翦刻。翠叶长眉约细枝，殷红短刺钩春色。明日当楼晚香歇，金带盘空已成结。谢豹声催麦陇秋，熏风吹落猩猩血。
晓歌::庄南杰::鹍鸡哭树星河转，海上金乌翅如电。嫦娥敛发绾云头，玉女舒霞织天面。九土厨烟满城邑，商洛陇头车马急。魏宫钟动绣窗明，梦娥惊对残灯立。
春草歌::庄南杰::漠漠绵绵几多思，无言领得春风意。花裁小锦绣晴空，叶抽碧簟铺平地。含芳吊影争芬敷，绕云恨起山蘼芜。离人不忍到此处，泪娥滴尽双真珠。
蒲中霁后晚望::薛能::河边霁色无人见，身带春风立岸头。浊水茫茫有何意，日斜还向古蒲州。
新雪::薛能::细落麤和忽复繁，顿清朝市不闻喧。天迷皓色风何乱，地湿春泥土半翻。香暖会中怀岳寺，樵鸣村外想家园。闲吟只爱煎茶澹，斡破平光向近轩。
送判官赴京::薛能::阙下情偏已绝稀，天涯身远复相依。庭花每对从容落，夜烛多同笑语归。君子是行应柏署，鄙人何望即柴扉。青云若遇交亲话，白璧无心待发挥。
题惠山::李郢::乳洞阴阴碧涧连，杉松六月冷无蝉。黄昏飞尽白蝙蝠，茶火数星山寂然。
寄友人乞菊栽::李郢::药阑经雨正堪锄，白菊烦君乞数株。潘岳赋中芳思在，陶潜篱下绿英无。移来稍及蝉鸣树，种罢长教酒满壶。□子成仙纵难学，九秋思看集鸠雏。
江边柳::李郢::东风晴色挂阑干，眉叶初晴畏晓寒。江上别筵终日有，绿条春在长应难。
鹅儿::李郢::腊后闲行村舍边，黄鹅清水真可怜。何穷散乱随新草，永日淹留在野田。无事群鸣遮水际，争来引颈逼人前。风吹楚泽蒹葭暮，看下寒溪逐去船。
酬友人春暮寄枳花茶::李郢::昨日东风吹枳花，酒醒春晚一瓯茶。如云正护幽人壍，似雪才分野老家。金饼拍成和雨露，玉尘煎出照烟霞。相如病渴今全校，不羡生台白颈鸦。
郢自街西醉归马鞭坠失崔员外起秘书知其阙用皆许见贻俄顷之间二信俱至短长坚重价不相饶辄抒短章仰酬珍锡::李郢::蜀岩阴面冷冥冥，偃雪欺霜半露青。铦刃翦裁多鹊媚，细鞘挥拂带龙腥。崖垂万仞知无影，藓渍千年合有灵。兰省贵寮蓬阁吏，一时缄赠到云亭。
罗敷东馆亭下流泉云至前山拥咽经岁移时掬弄惆怅成章::李郢::看山亭下小鸣泉，呜咽难通亦可怜。惆怅无人为疏凿，拥愁含恨过年年。
白樱树::于武陵::记得花开雪满枝，和蜂和蝶带花移。如今花落游蜂去，空作主人惆怅诗。
过南城县麻姑山 一::崔橹::似前如却玉堆堆，薄带轻烟翠好裁。斜倚兔钩孤影伴，校低仙掌一头来。盘疑虎伏形难写，展认龙拏势未回。惊讶昔人曾羽化，此中争不接瑶台。
过南城县麻姑山 三::崔橹::差烟危碧半斜晖，何代仙人此羽飞。高袖镇长寒柏暗，古祠时复彩云归。红尘鞭马颜将换，碧落骖鸾意有违。声利系身家系念，今生辜负六铢衣。
和友人题僧院蔷薇花三首 一::崔橹::何人移得在蝉家，瑟瑟枝条簇簇霞。争那寂寥埋草暗，不胜惆怅舞风斜。无缘影对金尊酒，可惜香和石鼎茶。看取老僧齐物意，一般抛掷等凡花。
和友人题僧院蔷薇花三首 二::崔橹::忍委芳心此地开，似霞颜色苦低回。风惊少女偷香去，雨认巫娥觅伴来。今日独怜僧院种，旧山曾映钓矶栽。三清上客知惆怅，劝我春醪一两杯。
和友人题僧院蔷薇花三首 三::崔橹::露香如醉态如慵，斜压危阑草色中。试问更谁过野寺，无憀徒自舞春风。兰缸尚惜连明在，锦帐先愁入夏空。一日几回来又去，不能容易舍深红。
春晚泊船江村::崔橹::芳草青青古渡头，渔家住处暂维舟。残花半树悄无语，细雨满天风似愁。家信不来春又晚，客程难尽水空流。自怜爱失心期约，看取花时更远游。
莲花::崔橹::影欹晴浪势欹烟，恨态缄言日抵年。轻雾晓和香积饭，片红时堕化人船。人间有笔应难画，雨后无尘更好怜。何限断肠名不得，倚风娇怯醉腰偏。
残莲花 一::崔橹::倚风无力减香时，涵露如啼卧翠池。金谷楼前马嵬下，世间殊色一般悲。
残莲花 二::崔橹::不耐高风怕冷烟，瘦红欹委倒青莲。无人解把无尘袖，盛取残香尽日怜。
惜莲花::崔橹::半塘前日染来红，瘦尽金方昨夜风。留样最嗟无巧笔，护香谁为惜熏笼。缘停翠櫂沈吟看，忍使良波积渐空。魂断旧溪憔悴态，冷烟残粉楚台东。
岳阳云梦亭看莲花::崔橹::似醉如慵一水心，斜阳欲暝彩云深。清明月照羞无语，凉冷风吹势不禁。曾向楚台和雨看，只于吴苑弄船寻。当时为汝题诗遍，此地依前泥苦吟。
题山驿新桐花::崔橹::雨余烟腻暖香浮，影暗斜阳古驿楼。丹凤总巢阿阁去，紫花空映楚云愁。堪怜翠盖奇于画，更惜芳庭冷似秋。长日老春看落尽，野禽闲哢碧悠悠。
山路木芙蓉::崔橹::不向横塘泥里栽，两株晴笑碧岩隈。枉教绝世深红色，只向深山僻处开。万里王孙应有恨，三年贾傅惜无才。缘花更叹人间事，半日江边怅望回。
新柳::崔橹::无情柔态任春催，似不胜风倚古台。多少去年今日恨，御沟颜色洞庭来。
临川见新柳::崔橹::不见江头三四日，桥边杨柳老金丝。岸南岸北往来渡，带雨带烟深浅枝。何处故乡牵梦想，两回他国见荣衰。汀州草色亦如此，愁杀远人人不知。
南阳见柳::崔橹::夜来风入最高枝，罥断愁肠几尺丝。楚塞曾吟烟午处，曲江长忆雪晴时。金衔细毂萦回岸，戍笛牛歌远近陂。还把旧年惆怅意，武安城下一吟诗。
别君山::崔橹::点空夸黛妒愁媚，何必浮来结梦思。惭愧二年青翠色，惹窗黏枕伴吟诗。
宿寿安山阴馆闻泉::崔橹::一支清急万山来，穿竹喧飞破石苔。梦在故乡临欲到，声闻孤枕却惊回。多愁鬓发余甘老，有限年光尔莫催。绿忆旧游相似处，月明山响子陵台。
樱桃花::皮日休::婀娜枝香拂酒壶，向阳疑是不融酥。晚来嵬峨浑如醉，惟有春风独自扶。
夜看樱桃花::皮日休::纤枝瑶月弄圆霜，半入邻家半入墙。刘阮不知人独立，满衣清露到明香。
咏白莲 一::皮日休::腻于琼粉白于脂，京兆夫人未画眉。静婉舞偷将动处，西施嚬效半开时。通宵带露妆难洗，尽日凌波步不移。愿作水仙无别意，年年图与此花期。
咏白莲 二::皮日休::细嗅深看暗断肠，从今无意爱红芳。折来只合琼为客，把种应须玉甃塘。向日但疑酥滴水，含风浑讶雪生香。吴王台下开多少，遥似西施上素妆。
重阳山居::司空图::此身逃难入乡关，八度重阳在旧山。篱菊乱来成烂熳，家僮常得解登攀。年随历日三分尽，醉伴浮生一片闲。满目秋光还似镜，殷勤为我照衰颜。
旅中重阳::司空图::乘时争路秪危身，经乱登高有几人。今岁节唯南至在，旧交坟向北邙新。当歌共惜初筵乐，且健无辞后会频。莫道中冬犹有闰，蟾声才尽即青春。
南至日::司空图::年年山□□来频，莫强孤危竞要津。吉卦偶成开病眼，暖檐还葺寄羸身。求仙自躁非无药，报国当材别有人。鬓发堪伤白已遍，镜中更待白眉新。
木兰::唐彦谦::众花摇落正无憀，脉脉芳丛契后凋。舒卷绿苞临小槛，剪裁檀的缀长条。独当春尽情何限，尚有秋期别未遥。桃叶近来消息绝，见君长忆渡江桡。
望岳时贼据华夏::唐彦谦::长路风埃隔楚氛，忽惊神岳映朝曛。削成绝壁五千仞，高揖泥金七十君。祝史秘辞今莫睹，从臣嘉颂久无闻。幽人闲望封中地，好为吾皇起白云。
蒙谷山::唐彦谦::蒙谷山低碧海枯，仲君闲坐说麻姑。遥天鹤语知虚实，长夜神光竟有无。秘祝斋心开九转，侍臣回首听三呼。交朋漫信文成术，短烛瑶坛漏满壶。
菊::唐彦谦::雪菊金英两断肠，蝶翎蜂鼻带清香。寒村宿雾临幽径，废苑斜晖傍短墙。近取松筠为伴侣，远将桃李作参商。年来病肺疏杯酒，每忆龙山似故乡。
山中::方干::爱山却把图书卖，嗜酒空教僮仆赊。秪向堦前便渔钓，那知枕上有云霞。暗泉出石飞仍咽，小径通桥直复斜。窗竹未抽今夏笋，庭梅曾试当年花。姓名未及陶弘景，髭鬓白于姜子牙。松月水烟千古在，未知终久属谁家。
晨兴::翁承赞::鼓绝天街冷雾收，晓来风景已堪愁。槐无颜色因经雨，菊有精神为傍秋。自爱鲜飙生户外，不教闲事住心头。披襟徐步一萧洒，吟绕盆池想狎鸥。
看天王院牡丹::王贞白::前年帝里探春时，寺寺名花我尽知。今日长安已灰烬，忍随南国对芳枝。
送曾德迈归宁宜春::曹松::湘东山川有清辉，袁水词人得意归。几府争驰毛义檄，一乡看侍老莱衣。筵开灞岸临清浅，路去蓝关入翠微。想到宜阳更无事，并将欢庆奉庭闱。
松::卢士衡::云外千寻好性灵，伴杉陪柏事孤贞。招呼暑气终无分，应和凉风别有声。细雨洒时花旋落，道人食处叶重生。如逢郢匠垂搜采，为栋为梁力不轻。
再游紫阳洞重题小松::卢士衡::仙家种此充朝食，叶叶枝枝造化力。去年见时似鹤高，今年萧骚八九尺。不同矮桧终委地，定向晴空倚天碧。好期逸士统贞根，昂枝点破秋苔色。寻思凡眼重花开，宁知此木超尘埃。秪是十年五年间，堪作大厦之宏材。
湘江晓望::熊皎::笙歌欢罢散离筵，水色朦胧蘸宿烟。山响疏钟何处寺，火光收钓下滩船。微云过岛侵微月，古岸平江浸远天。归梦已阑风色动，孤帆仍要住无缘。
游嵩山::熊皎::独背焦桐访洞天，暂攀灵迹弃尘缘。深逢野草皆疑药，静见樵人恐是仙。翠木入云空自老，古碑横水莫知年。可怜幽景堪长往，一任人间岁月迁。
九华望庐山::熊皎::九江山势尽峥嵘，惟有匡庐最得名。万叠影遮残雪在，数峰岚带夕阳明。冷侵醉榻铺秋色，高亚吟龙送水声。只待丹霄酬志了，白云深处是归程。
道傍松::熊皎::偃盖当衢莫记年，独含苍翠鹤应怜。垂阴独向笙歌地，有韵自成风雨天。尘□路岐分夜月，烧侵根脚起残烟。论功只合行人赏，销得烦蒸古道边。
月中桂::熊皎::断破重轮种者谁，银蟾何事便相随。莫言望夜无攀处，却是吟人有得时。孤影不凋清露滴，异香常在好风吹。几回目断云霄外，未必姮娥惜一枝。
湖上望庐山::孙鲂::辍櫂南湖首重回，笑青吟翠向崔嵬。天应不许人全见，长把云藏一半来。
看牡丹二首 一::孙鲂::莫将红粉比秾华，红粉那堪比此花。隔院闻香谁不惜，出栏呈艳自应夸。北方有态须倾国，西子能言亦丧家。输我一枝和晓露，真珠帘外向人斜。
看牡丹二首 二::孙鲂::看花长到牡丹月，万事全忘自不知。风促乍开方可惜，雨淋将谢可堪悲。闲年对坐浑成偶，醉后抛眠恐负伊。也拟便休还改过，迢迢争奈一年期。
题未开牡丹::孙鲂::青苞虽小叶虽疏，贵气高情便有余。浑未盛时犹若此，算应开日合何如。寻芳蝶已栖丹槛，衬落苔先染石渠。无限风光言不得，一心留在暮春初。
主人司空见和未开牡丹辄却奉和::孙鲂::把笔临芳不自怡，首征章句促妖期。已惊常调言多鄙，遽捧高吟愧可知。绝代贞名应愈重，千金方笑更难移。狂歌狂醉犹堪羡，大拙当时是老时。
又题牡丹上主人司空::孙鲂::一年芳胜一年芳，爱重贤侯意异常。手辟红房看阔狭，自张青幄盖馨香。白疑美玉无多润，紫觉灵芝不是祥。秪恐梦征他日去，又须疑向凤池傍。
牡丹落后有作::孙鲂::未发先愁有一朝，如今零落更魂销。青丛别后无多色，红线穿来已半焦。蓄恨绮罗犹眷眷，薄情蜂蝶去飘飘。明年虽道还期在，争奈凭栏乍寂寥。
甘露寺紫薇花::孙鲂::蜀葵鄙下兼全落，菡萏清高且未开。赫日迸光飞蝶去，紫薇擎艳出林来。闻香不称从僧舍，见影尤思在酒杯。谁笑晚芳为贱劣，便饶春丽已尘埃。牵吟过夏惟忧尽，立看移时亦忘回。惆怅寓居无好地，懒能分取一枝栽。
柳 二::孙鲂::数树新栽在画桥，春来犹自长长条。东风多事刚牵引，已解纤纤学舞腰。
柳 三::孙鲂::金堤堤上一林烟，况近清明二月天。别有数枝遥望见，画桥南面拂秋千。
柳 四::孙鲂::春物牵情不奈何，就中杨柳态难过。也知是处无花去，争奈看时未觉多。
柳 五::孙鲂::小眉初展绿条稠，露压烟蒙不自由。莫是折来偏属意，依稀相似是风流。
柳 七::孙鲂::千树阴阴盖御沟，雪花金穗思悠悠。先朝事后应无也，惟是荒根逐碧流。
柳 八::孙鲂::摇荡和风恃赖春，蘸流遮路逐年新。颠狂絮落还堪恨，分外欺凌寂寞人。
柳 九::孙鲂::暖催春促吐芳芽，伴雨从风处处斜。莫道玄功无定配，不然争得见桃花。
柳 十::孙鲂::小池前后碧江滨，窣翠抛青烂熳春。不是和风为抬举，可能开眼向行人。
柳 十一::孙鲂::深绿依依配浅黄，两般颜色一般香。到头袅娜成何事，秪解年年断客肠。
晚步::姚揆::陋巷贫疑本姓颜，晚来闲步出林间。数声长笛吹沈日，一片残云点破山。岛寺渐疏敲石磬，渔家方半掩柴关。迟回从此搜吟久，待得溪头月上还。
秋日江东晚行::姚揆::迢迢驱马过江东，此际令人恨莫穷。一撮秋烟堤上白，半轮残日岭头红。路岐滋味犹如旧，乡曲声音渐不同。含思看看到梁苑，画楼丝竹彻遥空。
姥山::罗隐::临塘古庙一神仙，绣幌花容色俨然。为逐朝云来此地，因随暮雨不归天。眉分初月湖中鉴，香散余风竹上烟。借问邑人沈水事，已经秦汉几千年。
岐王宅::罗隐::朱邸平台隔禁闱，贵游陈迹尚依稀。云低雍畤祈年去，雨细长杨从猎归。申白宾朋传道义，应刘文彩寄音徽。承平旧物惟君尽，犹写雕鞍伴六飞。
长明灯::罗隐::破暗长明世代深，烟和香气两沈沈。不知初点何人在，秪见当年火至今。晓似红莲开沼面，夜如寒月镇潭心。孤光自有龙神护，雀戏蛾飞不敢侵。
宫词::罗隐::巧画蛾眉独出群，当时人道便承恩。经年不见君王面，落日黄昏空掩门。
泾溪::罗隐::泾溪石险人竞惧，终岁不闻倾覆人。却是平流无石处，时时闻说有沈沦。
题杜甫集::罗隐::楚水悠悠浸楚亭，楚南天地两无情。忍交孙武重泉下，不见时人说用兵。
感弄猴人赐朱绂::罗隐::十二三年就试期，五湖烟月奈相违。何如买取胡孙弄，一笑君王便着绯。
题磻溪垂钓图::罗隐::吕望当年展庙谟，直钩钓国更谁如。若教生在西湖上，也是须供使宅鱼。
春风::罗隐::也知有意吹嘘切，争奈人间善恶分。但是秕糠细微物，等闲抬举到青云。
竹下残雪::罗隐::墙下浓阴对此君，小山尖险玉为群。夜来解冻风虽急，不向寒城减一分。
杏花::罗隐::暖气潜催次第春，梅花已谢杏花新。半开半落闲园里，何异荣枯世上人。
镇海军所贡::罗隐::檐前飞雪扇前尘，千里移添上苑春。他日丁宁柿林院，莫宣恩泽与闲人。
席上歌水调::罗隐::余声宛宛拂庭梅，通济渠边去又回。若使炀皇魂魄在，为君应合过江来。
题新榜::罗隐::黄土原边狡兔肥，犬如流电马如飞。灞陵老将无功业，犹忆当时夜猎归。
句::罗隐::夏窗七叶连阴暗。赖家桥上潏河边。细看月轮真有意，已知青桂近嫦娥。一个祢衡容不得，思量黄祖谩英雄。张华谩出如丹语，不及刘侯一纸书。山雨霏微宿上亭，雨中因想雨淋铃。老僧斋罢关门睡，不管波涛四面生。
比红儿诗 一::罗虬::姓字看侵尺五天，芳菲占断百花鲜。马嵬好笑当时事，虚赚明皇幸蜀川。
比红儿诗 二::罗虬::金谷园中花正繁，坠楼从道感深恩。齐奴却是来东市，不为红儿死更冤。
比红儿诗 三::罗虬::陷却平阳为小怜，周师百万战长川。更教乞与红儿貌，举国山川不值钱。
比红儿诗 四::罗虬::一曲都缘张丽华，六宫齐唱后庭花。若教比并红儿貌，枉破当年国与家。
比红儿诗 五::罗虬::乐营门外柳如阴，中有佳人画阁深。若是五陵公子见，买时应不啻千金。
比红儿诗 六::罗虬::青丝高绾石榴裙，肠断当筵酒半醺。置向汉宫图画里，入胡应不数昭君。
比红儿诗 七::罗虬::斜凭栏杆醉态新，敛眸微盻不胜春。当时若遇东昏主，金叶莲花是此人。
比红儿诗 八::罗虬::匼匝千山与万山，碧桃花下景长闲。神仙得似红儿貌，应免刘郎忆世间。
比红儿诗 九::罗虬::越山重叠越溪斜，西子休怜解浣纱。得似红儿今日貌，肯教将去与夫差。
比红儿诗 十::罗虬::诏下人间觅好花，月眉云髻选人家。红儿若向当时见，系臂先封第一纱。
比红儿诗 十一::罗虬::锋镝纵横不敢看，泪垂玉箸正汍澜。应缘近似红儿貌，始得深宫奉五官。
比红儿诗 十二::罗虬::金缕浓薰百和香，脸红眉黛入时妆。当时便向乔家见，未敢将心在窈娘。
比红儿诗 十三::罗虬::通宵甲帐散香尘，汉帝精神礼百神。若见红儿醉中态，也应休忆李夫人。
比红儿诗 十四::罗虬::拔得芙蓉出水新，魏家公子信才人。若教瞥见红儿貌，不肯留情付洛神。
比红儿诗 十五::罗虬::芳姿不合并常人，云在遥天玉在尘。因事爱思荀奉倩，一生闲坐枉伤神。
比红儿诗 十六::罗虬::笔底如风思涌泉，赋中休谩说婵娟。红儿若在东家住，不得登墙尔许年。
比红儿诗 十七::罗虬::一抹浓红傍脸斜，妆成不语独攀花。当时若是逢韩寿，未必埋踪在贾家。
比红儿诗 十八::罗虬::树袅西风日半沈，地无人迹转伤心。阿娇得似红儿貌，不费长门买赋金。
比红儿诗 十九::罗虬::五云高捧紫金堂，花下投壶侍玉皇。从到世人都不识，也应知有杜兰香。
比红儿诗 二十::罗虬::戏水源头指旧踪，当时一笑也难逢。红儿若为回桃脸，岂比连催举五烽。
比红儿诗 二十一::罗虬::虢国夫人照夜玑，若为求得与红儿。醉和香态浓春睡，一树繁花偃绣帏。
比红儿诗 二十二::罗虬::知有持盈玉叶冠，剪云裁月照人寒。若使红儿风帽戴，直使瑶池会上看。
比红儿诗 二十三::罗虬::明媚何曾让玉环，破瓜年几百花颜。若教貌向南朝见，定却梅妆似等闲。
比红儿诗 二十四::罗虬::世事悠悠未足称，肯将闲事更争能。自从命向红儿去，不欲留心在裂缯。
比红儿诗 二十五::罗虬::自隐新从梦里来，岭云微步下阳台。含情一向春风笑，羞杀凡花尽不开。
比红儿诗 二十六::罗虬::舍却青娥换玉鞍，古来公子苦无端。莫言一匹追风马，天骥牵来也不看。
比红儿诗 二十七::罗虬::槛外花低瑞露浓，梦魂惊觉晕春容。凭君细看红儿貌，最称严妆待晓钟。
比红儿诗 二十八::罗虬::薄罗轻剪越溪纹，鸦翅低垂两鬓分。料得相如偷见面，不应琴里挑文君。
比红儿诗 二十九::罗虬::南国东邻各一时，后来惟有杜红儿。若教楚国宫人见，羞把腰身并柳枝。
比红儿诗 三十::罗虬::照耀金钗簇腻鬟，见时直向画屏间。黄姑阿母能判剖，十斛明珠也是闲。
比红儿诗 三十一::罗虬::轻小休夸似燕身，生来占断紫宫春。汉皇若遇红儿貌，掌上无因着别人。
比红儿诗 三十二::罗虬::鹦鹉娥如裛露红，镜前眉样自深宫。稍教得似红儿貌，不嫁南朝沈侍中。
比红儿诗 三十三::罗虬::拟将心地学安禅，争奈红儿笑靥圆。何物把来堪比并，野塘初绽一枝莲。
比红儿诗 三十四::罗虬::浸草漂花遶槛香，最怜穿度乐营墙。殷勤留滞缘何事，曾照红儿一面妆。
比红儿诗 三十五::罗虬::雕阴旧俗骋婵娟，有个红儿赛洛川。常笑世人语虚诞，今朝自见火中莲。
比红儿诗 三十六::罗虬::渡口诸侬乐未休，竟陵西望路悠悠。石城有个红儿貌，两桨无因迎莫愁。
比红儿诗 三十七::罗虬::谁向深山识大仙，劝人山上引春泉。定知不及红儿貌，枉却工夫溉玉田。
比红儿诗 三十八::罗虬::倾国倾城总绝伦，红儿花下认真身。十年东北看燕赵，眼冷何曾见一人。
比红儿诗 三十九::罗虬::今时自是不谙知，前代由来岂见遗。一笑阳城人便惑，何堪教见杜红儿。
比红儿诗 四十::罗虬::京口喧喧百万人，竞传河鼓谢星津。柰花似雪簪云髻，今日夭容是后身。
比红儿诗 四十一::罗虬::青史书时未是真，可能纤手却强秦。再三为谢齐皇后，要解连环别与人。
比红儿诗 四十二::罗虬::绣帐鸳鸯对刺纹，博山微暖麝微曛。诗成若有红儿貌，悔道当时月坠云。
比红儿诗 四十三::罗虬::薄粉轻朱取次施，大都端正亦相宜。只如花下红儿态，不籍城中半额眉。
比红儿诗 四十四::罗虬::妆成浑欲认前朝，金凤双钗逐步摇。未必慕容宫里伴，舞风歌月胜纤腰。
比红儿诗 四十五::罗虬::琥珀钗成恩正深，玉儿妖惑荡君心。莫教回首看妆面，始觉曾虚掷万金。
比红儿诗 四十六::罗虬::自有闲花一面春，脸檀眉黛一时新。殷勤为报梁家妇，休把啼妆赚后人。
比红儿诗 四十七::罗虬::轻梳小髻号慵来，巧中君心不用媒。可得红儿抛醉眼，汉皇恩泽一时回。
比红儿诗 四十八::罗虬::千里长江旦暮潮，吴都风俗尚纤腰。周郎若见红儿貌，料得无心念小乔。
比红儿诗 四十九::罗虬::月落潜奔暗解携，本心谁道独单栖。还缘交甫非良偶，不肯终身作羿妻。
比红儿诗 五十::罗虬::汉皇曾识许飞琼，写向人间作画屏。昨日红儿花下见，大都相似更娉婷。
比红儿诗 五十一::罗虬::魏帝休夸薛夜来，雾绡云縠称身裁。红儿秀发君知否，倚槛繁花带露开。
比红儿诗 五十二::罗虬::晓月雕梁燕语频，见花难可比他人。年年媚景归何处，长作红儿面上春。
比红儿诗 五十三::罗虬::逗玉溅盆冬殿开，邀恩先赐夜明苔。红儿若是三千数，多少芳心似死灰。
比红儿诗 五十四::罗虬::画帘垂地紫金床，暗引羊车驻七香。若见红儿此中住，不劳盐筿洒宫廊。
比红儿诗 五十五::罗虬::苏小空匀一面妆，便留名字在钱塘。藏鸦门外诸年少，不识红儿未是狂。
比红儿诗 五十六::罗虬::一首长歌万恨来，惹愁漂泊水难回。崔徽有底多头面，费得微之尔许才。
比红儿诗 五十七::罗虬::昔年黄阁识奇章，爱说真珠似窈娘。若见红儿深夜态，便应休说绣衣裳。
比红儿诗 五十八::罗虬::凤折莺离恨转深，此身难负百年心。红儿若向隋朝见，破镜无因更重寻。
比红儿诗 五十九::罗虬::行绾秾云立暗轩，我来犹爱不成冤。当时若见红儿貌，未必邢相有此言。
比红儿诗 六十::罗虬::总似红儿媚态新，莫论千度笑争春。任伊孙武心如铁，不办军前杀此人。
比红儿诗 六十一::罗虬::暖塘争赴荡舟期，行唱菱歌著艳词。为问东山谢丞相，可能诸妓胜红儿。
比红儿诗 六十二::罗虬::吴兴皇后欲辞家，泽国重台展曙华。今日红儿貌倾国，恐须真宰别开花。
比红儿诗 六十三::罗虬::陌上行人歌黍离，三千门客欲何之。若教麤及红儿貌，争取楼前斩爱姬。
比红儿诗 六十五::罗虬::长恨西风送早秋，低眉深恨嫁牵牛。若同人世长相对，争作夫妻得到头。
比红儿诗 六十六::罗虬::谢娘休漫逞风姿，未必娉婷胜柳枝。闻道只因嘲落絮，何曾得似杜红儿。
比红儿诗 六十七::罗虬::总传桃叶渡江时，只为王家一首诗。今日红儿自堪赋，不须重唱旧来词。
比红儿诗 六十八::罗虬::巫山洛浦本无情，总为佳人便得名。今日雕阴有神艳，后来公子莫相轻。
比红儿诗 六十九::罗虬::几抛云髻恨金墉，泪洗花颜百战中。应有红儿些子貌，却言皇后长深宫。
比红儿诗 七十::罗虬::倚槛还应有所思，半开东阁见娇姿。可中得似红儿貌，若遇韩朋好杀伊。
比红儿诗 七十一::罗虬::晓向妆台与画眉，镜中长欲助娇姿。若教得似红儿貌，走马章台任道迟。
比红儿诗 七十二::罗虬::练得霜华助翠钿，相期朝谒玉皇前。依稀有似红儿貌，方得吹箫引上天。
比红儿诗 七十三::罗虬::重门深掩几枝花，未胜红儿莫大夸。王相不能探物理，可能虚上短辕车。
比红儿诗 七十四::罗虬::前代休怜事可奇，后来还出有光辉。争知昼卧纱窗里，不见神人覆玉衣。
比红儿诗 七十五::罗虬::化羽尝闻赴九天，只疑尘世是虚传。自从一见红儿貌，始信人间有谪仙。
比红儿诗 七十六::罗虬::从道长陵小市东，巧将花貌占春风。红儿若是同时见，未必伊先入紫宫。
比红儿诗 七十七::罗虬::人间难免是深情，命断红儿向此生。不似前时李丞相，枉抛才力为莺莺。
比红儿诗 七十八::罗虬::凤舞香飘绣幕风，暖穿驰道百花中。还缘有似红儿貌，始道迎将入汉宫。
比红儿诗 七十九::罗虬::休道将军出世才，尽驱诸妓下歌台。都缘没个红儿貌，致使轻教后阁开。
比红儿诗 八十::罗虬::冯媛须知住汉宫，将身只是解当熊。不闻有貌倾人国，争得今朝更似红。
比红儿诗 八十一::罗虬::能将一笑使人迷，花艳何须上大堤。疏属便同巫峡路，洛川真是武陵溪。
比红儿诗 八十二::罗虬::辞辇当时意可知，宠深还恐宠先衰。若教得似红儿貌，占却君恩自不疑。
比红儿诗 八十三::罗虬::三吴时俗重风光，未见红儿一面妆。好写妖娆与教看，便应休更话真娘。
比红儿诗 八十四::罗虬::波平楚泽浸星辰，台上君王宴早春。毕竟章华会中客，冠缨虚绝为何人。
比红儿诗 八十五::罗虬::红儿不向汉宫生，便使双成谩得名。疑是麻姑恼尘世，暂教微步下层城。
比红儿诗 八十六::罗虬::天碧轻纱只六铢，宛如含露透肌肤。便教汉曲争明媚，应没心情更弄珠。
比红儿诗 八十七::罗虬::共嗟含恨向衡阳，方寸花笺寄沈郎。不似红儿些子貌，当时争得少年狂。
比红儿诗 八十八::罗虬::浅色桃花亚短墙，不因风送也闻香。凝情尽日君知否，还似红儿淡薄妆。
比红儿诗 八十九::罗虬::火色樱桃摘得初，仙宫只有世间无。凝情尽日君知否，真似红儿口上朱。
比红儿诗 九十::罗虬::宿雨初晴春日长，入帘花气静难忘。凝情尽日君知否，真似红儿舞袖香。
比红儿诗 九十一::罗虬::初月纤纤映碧池，池波不动独看时。凝情尽日君知否，真似红儿罢舞眉。
比红儿诗 九十二::罗虬::浓艳浓香雪压枝，袅烟和露晓风吹。红儿被掩妆成后，含笑无人独立时。
比红儿诗 九十三::罗虬::楼上娇歌袅夜霜，近来休数踏歌娘。红儿谩唱伊州遍，认取轻敲玉韵长。
比红儿诗 九十四::罗虬::金粟妆成扼臂环，舞腰轻薄瑞云间。红儿生在开元末，羞杀新丰谢阿蛮。
比红儿诗 九十五::罗虬::君看红儿学醉妆，夸裁宫襭砑裙长。谁能更把闲心力，比并当时武媚娘。
比红儿诗 九十六::罗虬::栀子同心裛露垂，折来深恐没人知。花前醉客频相问，不赠红儿赠阿谁。
比红儿诗 九十七::罗虬::云间翡翠一双飞，水上鸳鸯不暂离。写向人间百般态，与君题作比红诗。
比红儿诗 九十八::罗虬::旧恨长怀不语中，几回偷泣向春风。还缘不及红儿貌，却得生教入楚宫。
比红儿诗 九十九::罗虬::一舸春深指鄂君，好风从度水成纹。越人若见红儿貌，绣被应羞彻夜薰。
比红儿诗 一百::罗虬::花落尘中玉堕泥，香魂应上窈娘堤。欲知此恨无穷处，长倩城乌夜夜啼。
句::罗虬::窗前远岫悬生碧，帘外残霞挂熟红。
玉声亭::郑损::世间泉石本无价，那更天然落景中。汉佩琮琤寒溜雨，秦箫缥缈夜敲风。一方清气群阴伏，半局闲棋万虑空。借问主人能住久，后来好事有谁同。
艺堂::郑损::堂开冻石千年翠，艺讲秋胶百步威。揖让未能忘典礼，英雄孰不惯戎衣。风波险似金机骇，日月忙如雪羽飞。莫怪尊前频浩叹，男儿志愿与时违。
星精石::郑损::突险呀空龙虎蹲，由来英气蓄寒根。苍苔点染云生靥，老雨淋漓铁渍痕。松韵远趋疑认祖，山阴轻覆似怜孙。孤岩恰恰容幽构，可爱江南释子园。
泛香亭::郑损::流杯处处称佳致，何似斯亭出自然。山溜穿云来几里，石盘和藓凿何年。声交鸣玉歌沈板，色幌寒金酒满船。莫怪坐中难得醉，醒人心骨有潺湲。
巴州寒食晚眺::张祎::东望青天周与秦，杏花榆叶故园春。野寺一倾寒食酒，晚来风景重愁人。
题击瓯楼::张祎::驻旌元师遗风在，击缶高人逸兴酣。水转巴文清溜急，山连蒙岫翠光涵。
愁诗::李廷璧::到来难遣去难留，著骨黏心万事休。潘岳愁丝生鬓里，婕妤悲色上眉头。长途诗尽空骑马，远雁声初独倚楼。更有相思不相见，酒醒灯背月如钩。
题菖蒲废观::许三畏::本是安期烧药处，今来改作坐禅宫。数僧梵响满楼月，深谷猿声半夜风。金简事移松阁迥，彩云影散阆山空。我来不见修真客，却得真如问远公。
红蔷薇::牛峤::晓啼珠露浑无力，绣簇罗襦不着行。若缀寿阳公主额，六宫争肯学梅妆。
杨柳枝五首 一::牛峤::解冻风来末上青，解垂罗袖拜卿卿。无端袅娜临官路，舞送行人过一生。
杨柳枝五首 二::牛峤::吴王宫里色偏深，一簇纤条万缕金。不愤钱塘苏小小，引郎松下结同心。
杨柳枝五首 三::牛峤::桥北桥南千万条，恨伊张绪不相饶。金羁白马临风望，认得羊家静婉腰。
杨柳枝五首 四::牛峤::狂雪随风扑马飞，惹烟无力被春欺。莫交移入灵和殿，宫女三千又妒伊。
杨柳枝五首 五::牛峤::袅翠笼烟拂暖波，舞裙新染麹尘罗。章华台畔隋堤上，傍得春风尔许多。
及第后宿平康里诗::郑合::春来无处不闲行，楚润相看别有情。好是五更残酒醒，时时闻唤状头声。
贺裴廷裕蜀中登第诗::李搏::铜梁千里曙云开，仙箓新从紫府来。天上已张新羽翼，世间无复旧尘埃。嘉祯果中君平卜，贺喜须斟卓氏杯。应笑戎藩刀笔吏，至今泥滓曝鱼鳃。
复谑廷裕::李搏::曾随风水化凡鳞，安上门前一字新。闻道蜀江风景好，不知何似杏园春。
吊贾岛::李克恭::一一玄微缥缈成，尽吟方便爽神情。宣宗谪去为闲事，韩愈知来已振名。海底也应搜得净，月轮常被玩教倾。如何未隔四十载，不遇论量向此生。
君山::程贺::曾游方外见麻姑，说道君山此本无。云是昆仑山顶石，海风吹落洞庭湖。
东归诗::卢尚卿::九重丹诏下尘埃，深锁文闱罢选才。桂树放教遮月长，杏园终待隔年开。自从玉帐论兵后，不许金门谏猎来。今日灞陵桥上过，路人应笑腊前回。
题光福上方塔::顾在镕::苍岛孤生白浪中，倚天高塔势翻空。烟凝远岫列寒翠，霜染疏林堕碎红。汀沼或栖彭泽雁，楼台深贮洞庭风。六时金磬落何处，偏傍芦苇惊钓翁。
赠进士王雄::翁洮::河清海晏少波涛，几载垂钩不得鳌。空向人间修谏草，又来江上咏离骚。笳吹古堞边声远，岳倚晴空楚色高。何事明廷有徐庶，总教三径卧蓬蒿。
渔者::翁洮::一叶飘然任浪吹，雨蓑烟笠肯忘机。只贪浊水张罗众，却笑清流把钓稀。苇岸夜依明月宿，柴门晴櫂白云归。到头得丧终须达，谁道渔樵有是非。
上子男寿昌宰::翁洮::陶公为政卓潘齐，入县看花柳满堤。百里江山聊展骥，九皋云月怪驱鸡。高楼野色迎襟袖，比屋歌声远鼓鼙。只恐攀辕留不住，明时霄汉有丹梯。
赠方干先生::翁洮::由来箕踞任天真，别有诗名出世尘。不爱春宫分桂树，欲教天子枉蒲轮。城头鼙鼓三声晓，岛外湖山一簇春。独向若耶溪上住，谁知不是钓鳌人。
赠进士李德新接海棠梨::翁洮::蜀人犹说种难成，何事江东见接生。席上若微桃李伴，花中堪作牡丹兄。高轩日午争浓艳，小径风移旋落英。一种呈妍今得地，剑峰梨岭谩纵横。
春日题航头桥::翁洮::故园桥上绝埃尘，此日凭栏兴自新。云影晚将仙掌曙，水光迷得武陵春。薜萝烟里高低路，杨柳风前去住人。莫怪马卿题姓字，终朝云雨化龙津。
春::翁洮::漠漠烟花处处通，游人南北思无穷。林间鸟奏笙簧月，野外花含锦绣风。鸑抱云霞朝凤阙，鱼翻波浪化龙宫。此时谁羡神仙客，车马悠扬九陌中。
秋::翁洮::宋玉高吟思万重，澄澄寰宇振金风。云闲日月浮虚白，木落山川叠碎红。寥泬雁多宫漏永，河渠烟敛塞天空。侯门处处槐花□，献赋何时遇至公。
冬::翁洮::寂寂栖心向杳冥，苦吟寒律句偏清。云凝止水鱼龙蛰，雪点遥峰草木荣。迥夜炉翻埃烬色，天河冰辗辘轳声。归飞未得东风力，魂断三山九万程。
严塘经乱书事 一::郑启::尘生宫阙雾蒙蒙，万骑龙飞幸蜀中。在野傅岩君不梦，乘轩卫懿鹤何功。虽知四海同盟久，未合中原武备空。星落夜原妖气满，汉家麟阁待英雄。
严塘经乱书事 二::郑启::梁园皓色月如珪，清景伤时一惨凄。未见山前归牧马，犹闻江上带征鞞。鲲为鱼队潜鳞困，鹤处鸡群病翅低。正是四郊多垒日，波涛早晚静鲸鲵。
邓表山::郑启::白日三清此上时，观开山下彩云飞。仙坛丹灶灵犹在，鹤驾清朝去不归。晋末几迁陵谷改，尘中空换子孙非。松花落尽无消息，半夜疏钟彻翠微。
记知闻近过关试::韩仪::短行轴了付三铨，休把新衔恼必先。今日便称前进士，好留春色与明年。
题崇[庆]寺壁::温宪::十口沟隍待一身，半年千里绝音尘。鬓毛如雪心如死，犹作长安下第人。
报颜标::姚岩杰::为报颜公识我么，我心唯只与天和。眼前俗物关情少，醉后青山入意多。田子莫嫌弹铗恨，宁生休唱饭牛歌。圣朝若为苍生计，也合公车到薜萝。
长门怨::高蟾::天上何劳万古春，君前谁是百年人。魂销尚愧金炉烬，思起犹惭玉辇尘。烟翠薄情攀不得，星茫浮艳采无因。可怜明镜来相向，何似恩光朝夕新。
秋日寄华阳山人::高蟾::云木送秋何草草，风波凝冷太星星。银鞍公子魂俱断，玉弩将军涕自零。茅洞白龙和雨看，荆溪黄鹄带霜听。人间不见清凉事，犹向溪翁乞画屏。
下第出春明门::高蟾::曾和秋雨驱愁入，却向春风领恨回。深谢灞陵堤畔柳，与人头上拂尘埃。
华清宫::高蟾::何事金舆不再游，翠鬟丹脸岂胜愁。重门深锁禁钟后，月满骊山宫树秋。
秋日北固晚望二首 一::高蟾::风含远思翛翛晚，日照高情的的秋。何事满江惆怅水，年年无语向东流。
秋日北固晚望二首 二::高蟾::泽国路岐当面苦，江城砧杵入心寒。不知白发谁医得，为问无情岁月看。
送张道士::高蟾::因将岁月离三岛，闲贮风烟在一壶。为问金乌头白后，人间流水却回无。
吴门春雨::高蟾::吴甸落花春漫漫，吴宫芳树晚沈沈。王孙不耐如丝雨，罥断春风一寸心。
旅夕::高蟾::风散古陂惊宿雁，月临荒戍起啼鸦。不堪吟断无人见，时复寒灯落一花。
瓜洲夜泊::高蟾::偶为芳草无情客，况是青山有事身。一夕瓜洲渡头宿，天风吹尽广陵尘。
金陵晚望::高蟾::曾伴浮云归晚翠，犹陪落日泛秋声。世间无限丹青手，一片伤心画不成。
晚思::高蟾::虞泉冬恨由来短，杨叶春期分外长。惆怅浮生不知处，明朝依旧出沧浪。
长信宫二首 一::高蟾::天上梦魂何杳杳，日宫消息太沈沈。君恩不似黄金井，一处团圆万丈深。
长信宫二首 二::高蟾::天上凤皇休寄梦，人间鹦鹉旧堪悲。平生心绪无人识，一只金梭万丈丝。
长安旅怀::高蟾::马嘶九陌年年苦，人语千门日日新。唯有终南寂无事，寒光不入帝乡尘。
春 一::高蟾::天柱几条搘白日，天门几扇锁明时。阳春发处无根蒂，凭仗东风分外吹。
春 二::高蟾::明月断魂清霭霭，平芜归思绿迢迢。人生莫遣头如雪，纵得春风亦不消。
秋::高蟾::阳羡溪声冷骇人，洞庭山翠晚凝神。天将金玉为风露，曾为高秋几度贫。
灞陵亭::高蟾::一条归梦朱弦直，一片离心白羽轻。明日灞陵新霁后，马头烟树绿相迎。
偶作二首 一::高蟾::丁当玉佩三更雨，平帖金闺一觉云。明日薄情何处去，风流春水不知君。
偶作二首 二::高蟾::霞衣重叠红蝉暖，云髻葱笼紫凤寒。天上少年分散后，一条烟水若为看。
永夕::高蟾::云鸿宿处江村冷，独狖啼时海国阴。不会残灯无一事，觉来犹有向隅心。
落花::高蟾::一叶落时空下泪，三春归尽复何情。无人共得东风语，半日尊前计不成。
下第后上永崇高侍郎::高蟾::天上碧桃和露种，日边红杏倚云栽。芙蓉生在秋江上，不向东风怨未开。
城南偶题::章谒::谁家朱阁道边开，竹拂栏干满壁苔。野水不知何处去，游人却是等闲来。南山气耸分红树，北阙风高隔紫苔。可惜登临好光景，五门须听鼓声回。
赠边将::章谒::千千铁骑拥尘红，去去平吞万里空。宛转龙蟠金剑雪，连钱豹躩绣旗风。行收部落归天阙，旋进封疆入帝聪。只有河源与辽海，如今全属指麾中。
桃源::章谒::绝壁相欹是洞门，昔人从此入仙源。数株花下逢珠翠，半曲歌中老子孙。别后自疑园吏梦，归来谁信钓翁言。山前空有无情水，犹遶当时碧树村。
曲江::章谒::日照香尘逐马蹄，风吹浪溅几回堤。无穷罗绮填花径，大半笙歌占麦畦。落絮却笼他树白，娇莺更学别禽啼。秪缘频燕蓬洲客，引得游人去似迷。
送韦岫郎中典泗州::章谒::玉皇恩诏别星班，去压徐方分野间。有鸟尽巢垂汴柳，无楼不到隔淮山。旌旗渐向行时拥，案牍应从到日闲。想忆朝天独吟坐，旋飞新作过秦关。
赠婺州苏员外::章谒::帝念琼枝欲并芳，星分婺女寄仙郎。鸾从阙下虽辞侣，雁到江都却续行。烟月一时搜古句，山川两地植甘棠。即看龙虎西归去，便佐羲轩活万方。
雨::章谒::低着烟花漠漠轻，正堪吟坐掩柴扃。乱沾细网垂穷巷，斜送阴云入古厅。锁却暮愁终不散，添成春醉转难醒。霁来还有风流事，重染南山一遍青。
观锡宴::章谒::倾朝朱紫正骈阗，红杏青莎映广筵。不道楼台无锦绣，只愁尘土扑神仙。鱼衔嫩草浮池面，蝶趁飞花到酒边。日暮骅骝相拥去，几人沉醉失金鞭。
城东即事::章谒::闲寻香陌凤城东，时暂开襟向远风。玉笛一声芳草外，锦鸳双起碧流中。苑边花竹浓如绣，渭北山川澹似空。回首汉宫烟霭里，天河金阁未央宫。
对月::章谒::残霞卷尽出东溟，万古难消一片冰。公子踏开香径藓，美人吹灭画堂灯。琼轮正辗丹霄去，银箭休催皓露凝。别有洞天三十六，水晶台殿冷层层。
浙西送杜晦侍御入关::章谒::紫诏征贤发帝聪，绣衣行处扑香风。鹗归秦树幽禽散，星出吴天列舍空。捧日思驰仙掌外，朝宗势动海门中。鞭鞘所拂三千里，多少诸侯合避骢。
寄江东道友::章谒::野亭歌罢指西秦，避俗争名兴各新。碧带黄麻呈缥缈，短竿长线弄因循。夜潮分卷三江月，晓骑齐驱九陌尘。可惜人间好声势，片帆羸马不相亲。
下第有怀::章谒::故乡朝夕有人还，欲作家书下笔难。灭烛何曾妨夜坐，倾壶不独为春寒。迁来莺语虽堪听，落了杨花也怕看。但使他年遇公道，月轮长在桂珊珊。
春日经湖上友人别业::章谒::何处狂歌破积愁，携觞共下木兰舟。绿泉溅石银屏湿，黄鸟逢人玉笛休。天借烟霞装岛屿，春铺锦绣作汀洲。一年一电逡巡事，不合花前不醉游。
长安春日::章谒::春日皇家瑞景迟，东风无力雨微微。六宫罗绮同时泊，九陌烟花一样飞。暖著柳丝金蘂重，冷开山翠雪棱稀。输他得路蓬洲客，红绿山头烂醉归。
春别::章谒::掷下篱觞指乱山，趋程不待凤笙残。花边马嚼金衔去，楼上人垂玉箸看。柳陌虽然风袅袅，葱河犹自雪漫漫。殷勤莫厌貂裘重，恐犯三边五月寒。
送谢进士还闽::章谒::百越风烟接巨鳌，还乡心壮不知劳。雷霆入地建溪险，星斗逼人梨岭高。却拥木绵吟丽句，便攀龙眼醉香醪。名场声利喧喧在，莫向林泉改鬓毛。
焚书坑::章谒::竹帛烟消帝业虚，关河空锁祖龙居。坑灰未冷山东乱，刘项元来不读书。
东都望幸::章谒::懒修珠翠上高台，眉月连娟恨不开。纵使东巡也无益，君王自领美人来。
癸卯岁毘陵登高会中贻同志::章谒::流落常嗟胜会稀，故人相遇菊花时。凤笙龙笛数巡酒，红树碧山无限诗。尘土十分归举子，乾坤大半属偷儿。长杨羽猎须留本，开济重为阙下期。
上元夜建元寺观灯呈智通上人::章谒::建元看别上元灯，处处回廊鬬火层。珠玉乱抛高殿佛，绮罗深拜远山僧。临风走笔思呈惠，到晓行禅合伴能。无限喧阗留不得，月华西下露华凝。
变体诗::章谒::东南路尽吴江畔，正是穷愁暮雨天。鸥鹭不嫌斜两岸，波涛欺得逆风船。偶逢岛寺停帆看，深羡渔翁下钓眠。今古若论英达筭，鸱夷高兴固无边。
长安书怀::秦韬玉::凉风吹雨滴寒更，乡思欺人拨不平。长有归心悬马首，可堪无寐枕蛩声。岚收楚岫和空碧，秋染湘江到底清。早晚身闲着蓑去，橘香深处钓船横。
桧树::秦韬玉::翠云交干瘦轮囷，啸雨吟风几百春。深盖屈盘青麈尾，老皮张展黑龙鳞。唯堆寒色资琴兴，不放秋声染俗尘。岁月如波事如梦，竟留苍翠待何人。
读五侯传::秦韬玉::汉亡金镜道将衰，便有奸臣竞佐时。专国祗夸兄弟贵，举家谁念子孙危。后宫得宠人争附，前殿陈诚帝不疑。朱紫盈门自称贵，可嗟区宇尽疮痍。
贫女::秦韬玉::蓬门未识绮罗香，拟托良媒益自伤。谁爱风流高格调，共怜时世俭梳妆。敢将十指夸偏巧，不把双眉鬬画长。苦恨年年压金线，为他人作嫁衣裳。
题竹::秦韬玉::削玉森森幽思清，院家高兴尚分明。卷帘阴薄漏山色，欹枕韵寒宜雨声。斜对酒缸偏觉好，静笼碁局最多情。却惊九陌轮蹄外，独有溪烟数十茎。
鹦鹉::秦韬玉::每闻别雁竞悲鸣，却叹金笼寄此生。早是翠襟争爱惜，可堪丹觜彊分明。云漫陇树魂应断，歌接秦楼梦不成。幸自祢衡人未识，赚他作赋被时轻。
寄李处士::秦韬玉::吕望甘罗道已彰，只凭时数为门张。世涂必竟皆应定，人事都来不在忙。要路强干情本薄，旧山归去意偏长。因君指似封侯骨，渐拟回头别醉乡。
寄怀::秦韬玉::总藏心剑事儒风，大道如今已浑同。会致名津搜俊彦，是张愁网绊英雄。苏公有国皆悬印，楚将无官可赏功。若使重生太平日，也应回首哭涂穷。
题刑部李郎中山亭::秦韬玉::侬家云水本相知，每到高斋强展眉。瘦竹亸烟遮板阁，卷荷擎雨出盆池。笑吟山色同欹枕，闲背庭阴对覆碁。不是主人多野兴，肯开青眼重渔师。
八月十五日夜同卫谏议看月::秦韬玉::常时月好赖新晴，不似年年此夜生。初出海涛疑尚湿，渐来云路觉偏清。寒光入水蛟龙起，静色当天鬼魅惊。岂独座中堪仰望，孤高应到凤凰城。
亭台::秦韬玉::雕楹累栋架崔嵬，院宇生烟次第开。为向西窗添月色，岂辞南海取花栽。意将画地成幽沼，势拟驱山近小台。清境渐深官转重，春时长是别人来。
边将::秦韬玉::剑光如电马如风，百捷长轻是掌中。无定河边蕃将死，受降城外虏尘空。旗缝雁翅如竿袅，箭撚雕翎逐隼雄。自指燕山最高石，不知谁为勒殊功。
织锦妇::秦韬玉::桃花日日觅新奇，有镜何曾及画眉。祗恐轻梭难作匹，岂辞纤手遍生胝。合蝉巧间双盘带，联雁斜衔小折枝。豪贵大堆酬曲彻，可怜辛苦一丝丝。
钓翁::秦韬玉::一竿青竹老江隈，荷叶衣裳可自裁。潭定静悬丝影直，风高斜飐浪纹开。朝携轻棹穿云去，暮背寒塘戴月回。世上无穷崄巇事，算应难入钓船来。
曲江::秦韬玉::曲沼深塘跃锦鳞，槐烟径里碧波新。此中境既无佳境，他处春应不是春。金榜真仙开乐席，银鞍公子醉花尘。明年二月重来看，好共东风作主人。
天街::秦韬玉::九衢风景尽争新，独占天门近紫宸。宝马竞随朝暮客，香车争碾古今尘。烟光正入南山色，气势遥连北阙春。莫见繁华祗如此，暗中还换往来人。
紫骝马::秦韬玉::渥洼奇骨本难求，况是豪家重紫骝。膘大宜悬银压胯，力浑欺著玉衔头。生狞弄影风随步，踥蹀冲尘汗满沟。若遇丈夫能控驭，任从骑取觅封侯。
问古::秦韬玉::大底荣枯各自行，兼疑阴隲也难明。无门雪向头中出，得路云从脚下生。深作四溟何浩渺，高为五岳太峥嵘。都来总向人间看，直到皇天可是平。
豪家::秦韬玉::石甃通渠引御波，绿槐阴里五侯家。地衣镇角香狮子，帘额侵钩绣辟邪。按彻清歌天未晓，饮回深院漏犹赊。四邻池馆吞将尽，尚自堆金为买花。
陈宫::秦韬玉::临春高阁拟瀛洲，贪宠张妃作胜游。便把江山为己有，岂知台榭是身雠。金城暗逐歌声碎，铁瓮潜随舞势休。谁识古宫堪恨处，井桐吟雨不胜秋。
送友人罢举授南陵令::秦韬玉::共言愁是酌离杯，况值弦歌枉大才。献赋未为龙化去，除书犹喜凤衔来。花明驿路燕脂暖，山入江亭罨画开。莫把新诗题别处，谢家临水有池台。
投知己::秦韬玉::炉中九转炼虽成，教主看时亦自惊。群岳并天先减翠，大江临海恐无声。赋归已罢吴门钓，身老仍抛楚岸耕。唯有太平方寸血，今朝尽向隗台倾。
牡丹::秦韬玉::折妖放艳有谁催，疑就仙中旋折来。图把一春皆占断，固留三月始教开。压枝金蘂香如扑，逐朵檀心巧胜裁。好是酒阑丝竹罢，倚风含笑向楼台。
春游::秦韬玉::选胜逢君叙解携，思和芳草远烟迷。小梅香里黄莺啭，垂柳阴中白马嘶。春引美人歌遍熟，风牵公子酒旗低。早知有此关身事，悔不前年住越溪。
仙掌::秦韬玉::万仞连峰积翠新，灵踪依旧印轮巡。何如捧日安皇道，莫把回山示世人。已擘峻流穿太岳，长扶王气拥彊秦。为余势负天工背，索取风云际会身。
燕子::秦韬玉::不知大厦许栖无，频已衔泥到座隅。曾与佳人并头语，几回抛却绣工夫。
奉和春日玩雪::秦韬玉::北阙同云掩晓霞，东风春雪满山家。琼章定少千人和，银树先开六出花。
独坐吟::秦韬玉::客愁不尽本如水，草色含情更无已。又觉春愁似草生，何人种在情田里。
采茶歌::秦韬玉::天柱香芽露香发，烂研瑟瑟穿荻篾。太守怜才寄野人，山童碾破团团月。倚云便酌泉声煮，兽炭潜然蚪珠吐。看着晴天早日明，鼎中飒飒筛风雨。老翠香尘下才熟，搅时绕箸天云绿。耽书病酒两多情，坐对闽瓯睡先足。洗我胸中幽思清，鬼神应愁歌欲成。
贵公子行::秦韬玉::堦前莎球绿不卷，银龟喷香挽不断。乱花织锦柳撚线，妆点池台画屏展。主人公业传国初，六亲联络驰朝车。鬬鸡走狗家世事，抱来皆佩黄金鱼。却笑儒生把书卷，学得颜回忍饥面。
咏手::秦韬玉::一双十指玉纤纤，不是风流物不拈。鸾镜巧梳匀翠黛，画楼闲望擘珠帘。金杯有喜轻轻点，银鸭无香旋旋添。因把翦刀嫌道冷，泥人呵了弄人髯。
句::秦韬玉::女娲罗裙长百尺，搭在湘江作山色。
秋葵::唐彦谦::月瓣团栾翦赭罗，长条排蘂缀鸣珂。倾阳一点丹心在，承得中天雨露多。
春草::唐彦谦::天北天南遶路边，托根无处不延绵。萋萋总是无情物，吹绿东风又一年。
秋日感怀::唐彦谦::溪上芙蓉映醉颜，悲秋宋玉鬓毛斑。无情最恨东流水，暗逐芳年去不还。
七夕::唐彦谦::会合无由叹久违，一年一度是缘非。而予愿乞天孙巧，五色纫针补衮衣。
怀友::唐彦谦::金井凉生梧叶秋，闲看新月上帘钩。冰壶总忆人如玉，目断重云十二楼。
翡翠::唐彦谦::莎草江汀漫晚潮，翠华香扑水光遥。玉楼春暖笙歌夜，妆点花钿上舞翘。
咏马二首 一::唐彦谦::紫云团影电飞瞳，骏骨龙媒自不同。骑过玉楼金辔响，一声嘶断落花风。
咏马二首 二::唐彦谦::崚嶒高耸骨如山，远放春郊苜蓿间。百战沙场汗流血，梦魂犹在玉门关。
留别::唐彦谦::丹湖湖上送行舟，白雁啼残芦叶秋。采石江头旧时路，题诗还忆水边楼。
咏竹::唐彦谦::醉卧凉阴沁骨清，石床冰簟梦难成。月明午夜生虚籁，悮听风声是雨声。
忆孟浩然::唐彦谦::郊外凌兢西复东，雪晴驴背兴无穷。句搜明月梨花内，趣入春风柳絮中。
寄友三首 一::唐彦谦::新酒秦淮缩项鳊，凌霄花下共流连。别来客邸空翘首，细雨春风忆往年。
寄友三首 二::唐彦谦::寒灯孤对拥青毡，牢落何如似客边。却忆花前酣后饮，醉呼明月上遥天。
寄友三首 三::唐彦谦::客里逢春一惘然，梅花落尽柳如烟。无情最恨东来雁，底事音书不肯传。
无题十首 一::唐彦谦::细草铺茵绿满堤，燕飞晴日正迟迟。寻芳陌上花如锦，折得东风第一枝。
无题十首 二::唐彦谦::锦筝银甲响鹍弦，勾引春声上绮筵。醉倚阑干花下月，犀梳斜亸鬓云边。
无题十首 三::唐彦谦::楚云湘雨会阳台，锦帐芙蓉向夜开。吹罢玉箫春似海，一双彩凤忽飞来。
无题十首 四::唐彦谦::春江新水促归航，惜别花前酒漫觞。倒尽银瓶浑不醉，却怜和泪入愁肠。
无题十首 五::唐彦谦::谁知别易会应难，目断青鸾信渺漫。情似蓝桥桥下水，年来流恨几时干。
无题十首 六::唐彦谦::漏滴铜龙夜已深，柳梢斜月弄疏阴。满园芳草年年恨，剔尽灯花夜夜心。
无题十首 七::唐彦谦::夜合庭前花正开，轻罗小扇为谁裁。多情惊起双蝴蝶，飞入巫山梦里来。
无题十首 八::唐彦谦::忆别悠悠岁月长，酒兵无计敌愁肠。柔丝漫折长亭柳，绾得同心欲寄将。
无题十首 九::唐彦谦::杨柳青青映画楼，翠眉终日锁离愁。杜鹃啼落枝头月，多为伤春恨不休。
游阳明洞呈王理得诸君::唐彦谦::禹穴苍茫不可探，人传灵笈锁烟岚。初晴鹤点青边嶂，欲雨龙移黑处潭。北斗斋坛天寂寂，东风仙洞草毵毵。堪怜尹叟非关吏，犹向江南逐老聃。
新丰::唐彦谦::沛中歌舞百余人，帝业功成里巷新。半夜素灵先哭楚，一星遗火下烧秦。貔貅扫尽无三户，鸡犬归来识四邻。惆怅故园前事远，晓风长路起埃尘。
拜越公墓因游定水寺有怀源老::唐彦谦::越公已作飞仙去，犹得潭潭好墓田。老树背风深拓地，野云依海细分天。青峰晓接鸣钟寺，玉井秋澄试茗泉。我与源公旧相识，遗言潇洒有人传。
任潜谋隐之作::唐彦谦::江边秋日逢任子，大理索诗吾欲忘。为问山资何次第，祗余丹诀转凄凉。黄金范蠡曾辞禄，白首虞翻未信方。千古浮云共归思，晓风城郭水花香。
晚秋游中溪::唐彦谦::淡竹冈前沙雁飞，小花尖下柘丸肥。山云不卷雨自薄，天气欲寒人正归。招伴祗须新稻酒，临风犹有旧苔矶。故人旧业依稀在，怪石老松今是非。
寄陈少府兼简叔高::唐彦谦::怀人路绝云归海，避俗门深草蔽丘。万事渐消闲客梦，一年虚白少年头。山螀啼缓从除架，淮雁来多莫上楼。近日邻家有新酿，每逢诗伴得淹留。
过清凉王导墓下::唐彦谦::江左风流廊庙人，荒坟抛与梵宫邻。多年羊虎犹眠石，败壁貂蝉祗贮尘。万古云山同白骨，一庭花木自青春。永思陵下犹凄切，废屋寒风吹野薪。
第三溪::唐彦谦::日晏霜浓十二月，林疏石瘦第三溪。云沙有径萦寒烧，松屋无人闻昼鸡。几聚衣冠埋作土，当年歌舞醉如泥。早知涉世真成梦，不弃山田春雨犁。
蒲津河亭::唐彦谦::宿雨清秋霁景澂，广亭高树向晨兴。烟横博望乘槎水，日上文王避雨陵。孤棹夷犹期独往，曲阑愁绝每长凭。思乡怀古多伤别，况此哀吟意不胜。
毘陵道中::唐彦谦::百年只有百清明，狼狈今年又避兵。烟火谁开寒食禁，簪裾那复丽人行。禾麻地废生边气，草木春寒起战声。渺渺飞鸿天断处，古来还是阖闾城。
过浩然先生墓::唐彦谦::人间万卷庞眉老，眼见堂堂入草莱。行客须当下马过，故交谁复裹鸡来。山花不语如听讲，溪水无情自荐哀。犹胜黄金买碑碣，百年名字已烟埃。
赠孟德茂::唐彦谦::江海悠悠雪欲飞，抱书空出又空归。沙头人满鸥应笑，船上酒香鱼正肥。尘土竟成谁计是，山林又悔一年非。平生万卷应夫子，两世功名穷布衣。
秋霁丰德寺与玄贞师咏月::唐彦谦::露冷风轻霁魄圆，高楼更在碧山巅。四溟水合疑无地，八月槎通好上天。黯黯星辰环紫极，喧喧朝市匝青烟。夜深独与岩僧语，群动消声举世眠。
金陵九日::唐彦谦::野菊西风满路香，雨花台上集壶觞。九重天近瞻锺阜，五色云中望建章。绿酒莫辞今日醉，黄金难买少年狂。清歌惊起南飞雁，散作秋声送夕阳。
游清凉寺::唐彦谦::白云红树路纡萦，古殿长廊次第行。南望水连桃叶渡，北来山枕石头城。一尘不到心源净，万有俱空眼界清。竹院逢僧旧曾识，旋披禅衲为相迎。
高平九日::唐彦谦::云净南山紫翠浮，凭陵绝顶望悠悠。偶逢佳节牵诗兴，漫把芳尊遣客愁。霜染鸦枫迎日醉，寒冲泾水带冰流。乌纱频岸西风里，笑插黄花满鬓秋。
金陵怀古::唐彦谦::碧树凉生宿雨收，荷花荷叶满汀洲。登高有酒浑忘醉，慨古无言独倚楼。宫殿六朝遗古迹，衣冠千古漫荒丘。太平时节殊风景，山自青青水自流。
道中逢故人::唐彦谦::兰陵市上忽相逢，叙别殷勤兴倍浓。良会若同鸡黍约，暂时不放酒杯空。愁牵白发三千丈，路入青山几万重。行色一鞭催去马，画桥嘶断落花风。
采桑女::唐彦谦::春风吹蚕细如蚁，桑芽才努青鸦嘴。侵晨探采谁家女，手挽长条泪如雨。去岁初眠当此时，今岁春寒叶放迟。愁听门外催里胥，官家二月收新丝。
送许户曹::唐彦谦::沙头小燕鸣春和，杨柳垂丝烟倒拖。将军楼船发浩歌，云樯高插天嵯峨。白虹走香倾翠壶，劝饮花前金叵罗。神鳌驾粟升天河，新承雨泽浮恩波。
咏葡萄::唐彦谦::西园晚霁浮嫩凉，开尊漫摘葡萄尝。满架高撑紫络索，一枝斜亸金琅珰。天风飕飕叶栩栩，蝴蝶声干作晴雨。神蛟清夜蛰寒潭，万片湿云飞不起。石家美人金谷游，罗帏翠幕珊瑚钩。玉盘新荐入华屋，珠帐高悬夜不收。胜游记得当年景，清气逼人毛骨冷。笑呼明镜上遥天，醉倚银床弄秋影。
叙别::唐彦谦::谯楼夜促莲花漏，树阴摇月蛟螭走。蟠拏对月吸深杯，月府清虚玉兔吼。翠盘擘脯胭脂香，碧碗敲冰分蔗浆。十载番思旧时事，好怀不似当年狂。夜合花香开小院，坐爱凉风吹醉面。酒中弹剑发清歌，白发年来为愁变。
绯桃::唐彦谦::短墙荒圃四无邻，烈火绯桃照地春。坐久好风休掩袂，夜来微雨已霑巾。敢同俗态期青眼，似有微词动绛唇。尽日更无乡井念，此时何必见秦人。
穆天子传::唐彦谦::王母清歌玉琯悲，瑶台应有再来期。穆王不得重相见，恐为无端哭盛姬。
楚天::唐彦谦::楚天遥望每长嚬，宋玉襄王尽作尘。不会瑶姬朝与暮，更为云雨待何人。
寄徐山人::唐彦谦::一室清羸鹤体孤，气和神莹爽冰壶。吴中高士虽求死，不那稽山有谢敷。
题宗人故帖::唐彦谦::所忠无处访相如，风笈尘编迹尚余。惟有孝标情最厚，一编遗在茂陵书。
垂柳::唐彦谦::绊惹春风别有情，世间谁敢鬬轻盈。楚王江畔无端种，饿损纤腰学不成。
邓艾庙::唐彦谦::昭烈遗黎死尚羞，挥刀斫石恨谯周。如何千载留遗庙，血食巴山伴武侯。
曲江春望::唐彦谦::杏艳桃光夺晚霞，乐游无庙有年华。汉朝冠盖皆陵墓，十里宜春汉苑花。
汉殿::唐彦谦::鸟去云飞意不通，夜坛斜月转松风。君主寂虑无消息，却就闲人觅巨公。
贺李昌时禁苑新命::唐彦谦::振鹭翔鸾集禁闱，玉堂珠树莹风仪。不知新到灵和殿，张绪何如柳一枝。
牡丹::唐彦谦::颜色无因饶锦绣，馨香惟解掩兰荪。那堪更被烟蒙蔽，南国西施泣断魂。
罗江驿::唐彦谦::数枝高柳带鸣鸦，一树山榴自落花。已是向来多泪眼，短亭回首在天涯。
奏捷西蜀题沲江驿::唐彦谦::野客乘轺非所宜，况将儒懦报戎机。锦江不识临邛酒，且免相如渴病归。
春早落英::唐彦谦::纷纷从此见花残，转觉长绳系日难。楼上有愁春不浅，小桃风雪凭阑干。
仲山::唐彦谦::千载遗踪寄薜萝，沛中乡里旧山河。长陵亦是闲丘陇，异日谁知与仲多。
汉嗣::唐彦谦::汉嗣安危系数君，高皇决意势难分。张良口辨周昌吃，同建储宫第一勋。
四老庙::唐彦谦::四汉储宫定不倾，可能园绮胜良平。举朝公将无全策，借请闲人羽翼成。
南梁戏题汉高庙::唐彦谦::数载从军似武夫，今随戎捷气偏粗。汉皇若问何为者，免道高阳旧酒徒。
洛神::唐彦谦::人世仙家本自殊，何须相见向中途。惊鸿瞥过游龙去，漫恼陈王一事无。
初秋到慈州冬首换绛牧::唐彦谦::秋杪方攀玉树枝，隔年无计待春晖。自嫌暂作仙城守，不逐莺来共燕飞。
重经冯家旧里::唐彦谦::冯家旧宅闭柴关，修竹犹存潏水湾。应系星辰天上去，不留英骨葬人间。
克复后登安国寺阁::唐彦谦::千门万户鞠蒿藜，断烬遗垣一望迷。惆怅建章鸳瓦尽，夜来空见玉绳低。
题虔僧室::唐彦谦::何缘春恨贮离忧，欲入空门万事休。水月定中何所谓，也嚬眉黛托腮愁。
见炀帝宝帐::唐彦谦::汉文穷相作前王，悭惜明珠不斗量。翡翠鲛鮹何所直，千裨万接上书囊。
楼上偶题::唐彦谦::尘土无因狎隐沦，青山一望每伤神。可能前岭空乔木，应有怀才抱器人。
亲仁里闻猿::唐彦谦::朱雀街东半夜惊，楚魂湘梦两徒清。五更撩乱趋朝火，满口尘埃亦数声。
闻李渎司勋下世::唐彦谦::异乡丹旐已飘扬，一顾深知实未亡。任被褚裒泉下笑，重将北面哭真长。
试夜题省廊桂::唐彦谦::麻衣穿穴两京尘，十见东堂绿桂春。今日竞飞杨叶箭，魏舒休作画筹人。
竹风::唐彦谦::竹映风窗数阵斜，旅人愁坐思无涯。夜来留得江湖梦，全为干声似荻花。
长溪秋望::唐彦谦::柳短莎长溪水流，雨微烟暝立溪头。寒鸦闪闪前山去，杜曲黄昏独自愁。
严子陵::唐彦谦::严陵情性是真狂，抵触三公傲帝王。不怕旧交嗔僭越，唤他侯霸作君房。
北齐::唐彦谦::草草招提强据鞍，周师乘胜莫回看。背城肯战知虚实，争奈人前忍笑难。
楚世家::唐彦谦::偏信由来惑是非，一言邪佞脱危机。张仪重入怀王手，驷马安车却放归。
骊山道中::唐彦谦::月殿真妃下彩烟，渔阳追虏及汤泉。君王指点新丰树，几不亲留七宝鞭。
韦曲::唐彦谦::欲写愁肠愧不才，多情练漉已低摧。穷郊二月初离别，独傍寒村嗅野梅。
黄子陂荷花::唐彦谦::十顷狂风撼麹尘，缘堤照水露红新。世间花气皆愁绝，恰是莲香更恼人。
野行::唐彦谦::蝶恋晚花终不去，鸥逢春水固难飞。野人心地都无著，伴蝶随鸥亦不归。
兴元沈氏庄::唐彦谦::清浅萦纡一水间，竹冈藤树小跻攀。露沾荒草行人过，月上高林宿鸟还。江遶武侯筹笔地，雨昏张载勒铭山。异乡一笑因酣醉，忘却愁来鬓发斑。
乱后经表兄琼华观旧居::唐彦谦::一去仙居似转蓬，再经花谢倚春丛。醉中篇什金声在，别后音书锦字空。长忆映碑逢若士，未曾携杖逐壶公。东风狼籍苔侵径，蕙草香销杏带红。
秋霁夜吟寄友人::唐彦谦::槐柳萧疏溽暑收，金商频伏火西流。尘衣岁晚缘身贱，雨簟更深满背秋。前事悲凉何足道，远书慵懒未能修。惟思待月高梧下，更就东床访惠休。
贺李昌时禁苑新命::唐彦谦::玉简金文直上清，禁垣丹地闭严扃。黄扉议政参元化，紫殿称觞拂寿星。万户千门迷步武，非烟非雾隔仪形。尘中旧侣无音信，知道辽东鹤姓丁。
寄蒋二十四::唐彦谦::鸟啭蜂飞日渐长，旅人情味悔思量。禅门澹薄无心地，世事生疏欲面墙。二月云烟迷柳色，九衢风土带花香。大知高士禁愁寂，试倚阑干莫断肠。
寄怀::唐彦谦::有客伤春复怨离，夕阳亭畔草青时。泪从红蜡无由制，肠比朱弦恐更危。梅向好风惟是笑，柳因微雨不胜垂。双溪未去饶归梦，夜夜孤眠枕独欹。
奉使岐下闻唐弘夫行军为贼所擒伤而有作::唐彦谦::报国捐躯实壮夫，楚囚垂欲复神都。云台画像皆何者，青史书名或不孤。散卒半随袁校尉，寡妻休问辟司徒。闻君败绩无归计，气激星辰坐向隅。
岐王宅::唐彦谦::朱邸平台隔禁闱，贵游陈迹尚依稀。云低雍畤祈年去，雨细长杨纵猎归。申白宾朋传道义，应刘文彩寄音徽。承平旧物惟君尽，犹写雕鞍伴六飞。
东韦曲野思::唐彦谦::淡雾轻云匝四垂，绿塘秋望独颦眉。野莲随水无人见，寒鹭窥鱼共影知。九陌要津劳目击，五湖闲梦诱心期。孤灯夜夜愁欹枕，一觉沧洲似昔时。
西明寺威公盆池新稻::唐彦谦::为笑江南种稻时，露蝉鸣后雨霏霏。莲盆积润分畦小，藻井垂阴擢秀稀。得地又生金象界，结根仍对水田衣。支公尚有三吴思，更使幽人忆钓矶。
㶉𫛶::唐彦谦::一宿南塘烟雨时，好风摇动绿波微。惊离晓岸冲花去，暖下春汀照影飞。华屋撚弦弹鼓舞，绮窗含笔澹毛衣。画屏见后长回首，争得雕笼莫放归。
萤::唐彦谦::日下芜城莽苍中，湿萤撩乱起衰丛。寒烟陈后长门闭，夜雨隋家旧苑空。星散欲陵前槛月，影低如试北窗风。羇人此夕方愁绪，心似寒灰首似蓬。
夜蝉::唐彦谦::翠竹高梧夹后溪，劲风危露雨凄凄。那知北牖残灯暗，又送西楼片月低。清夜更长应未已，远烟寻断莫频嘶。羇人此夕如三岁，不整寒衾待曙鸡。
七夕::唐彦谦::露白风清夜向晨，小星垂佩月埋轮。绛河浪浅休相隔，沧海波深尚作尘。天外凤皇何寂寞，世间乌鹊漫辛勤。倚阑殿北斜楼上，多少通宵不寐人。
中秋夜玩月::唐彦谦::一夜高楼万景奇，碧天无际水无涯。只留皎月当层汉，并送浮云出四维。雾静不容玄豹隐，冰生惟恐夏虫疑。坐来离思忧将晓，争得嫦娥仔细知。
八月十六日夜月::唐彦谦::断肠佳赏固难期，昨夜销魂更不疑。丹桂影空蟾有露，绿槐阴在鹊无枝。赖将吟咏聊惆怅，早是疏顽耐别离。堪恨贾生曾恸哭，不缘清景为忧时。
送韦向之睦州谒使君::唐彦谦::才子南游多远情，闲舟荡漾任春行。新安江上长如此，何似新安太守清。
牡丹::唐彦谦::真宰多情巧思新，固将能事送残春。为云为雨徒虚语，倾国倾城不在人。开日绮霞应失色，落时青帝合伤神。嫦娥婺女曾相送，留下鸦黄作蘂尘。
秋晚高楼::唐彦谦::松拂疏窗竹映阑，素琴幽怨不成弹。清宵霁极云离岫，紫禁风高露满盘。晚蝶飘零惊宿雨，暮鸦凌乱报秋寒。高楼瞪目归鸿远，如信嵇康欲画难。
离鸾::唐彦谦::闻道离鸾思故乡，也知情愿嫁王昌。尘埃一别杨朱路，风月三年宋玉墙。下疾不成双点泪，断多难到九回肠。庭前佳树名栀子，试结同心寄谢娘。
柳::唐彦谦::春思春愁一万枝，远村遥岸寄相思。西园有雨和苔长，南内无人拂槛垂。游客寂寥缄远恨，暮莺啼叫惜芳时。晚来飞絮如霜鬓，恐为多情管别离。
春阴::唐彦谦::一寸回肠百虑侵，旅愁危涕两争禁。天涯已有销魂别，楼上宁无拥鼻吟。感事不关河里笛，伤心应倍雍门琴。春云更觉愁于我，闲盖低村作暝阴。
春深独行马上有作::唐彦谦::日烈风高野草香，百花狼籍柳披猖。连天瑞霭千门远，夹道新阴九陌长。众饮不欢逃席酒，独行无味放游缰。年来与问闲游者，若个伤春向路旁。
牡丹::唐彦谦::青帝于君事分偏，秾堆浮艳倚朱门。虽然占得笙歌地，将甚酬他雨露恩。
湘妃庙::唐彦谦::刘表荒碑断水滨，庙前幽草闭残春。已将愁泪留斑竹，又感悲风入白蘋。八族未来谁北拱，四凶犹在莫南巡。九峰相似堪疑处，望见苍梧不见人。
登福州南涧寺::周朴::万里重山遶福州，南横一道见溪流。天边飞鸟东西没，尘里行人早晚休。晓日青山当大海，连云古堑对高楼。那堪望断他乡目，只此萧条自白头。
望中怀古::周朴::齐心楼上望浮云，万古千秋空姓名。尧水永销天际去，姬风一变世间平。高踪尽共烟霞在，大道长将日月明。从此安然寰海内，后来无复谩相倾。
升山寺::周朴::升山自古道飞来，此是神功不可猜。气色虽然离禹穴，峰峦犹自接天台。岩边折树泉冲落，顶上浮云日照开。南望闽城尘世界，千秋万古卷尘埃。
哭李端::周朴::三年翦拂感知音，哭向青山永夜心。竹在晓烟孤凤去，剑荒秋水一龙沈。新坟日落松声小，旧色春残草色深。不及此时亲执绋，石门遥想泪霑襟。
福州神光寺塔::周朴::良匠用材为塔了，神光寺更得高名。风云会处千寻出，日月中时八面明。海水旋流倭国野，天文方戴福州城。相轮顶上望浮世，尘里人心应总平。
福州开元寺塔::周朴::开元寺里七重塔，遥对方山影拟齐。杂俗人看离世界，孤高僧上觉天低。唯堪片片紫霞映，不与蒙蒙白雾迷。心若无私罗汉在，参差免向日虹西。
春日秦国怀古::周朴::荒郊一望欲消魂，泾水萦纡傍远村。牛马放多春草尽，原田耕破古碑存。云和积雪苍山晚，烟伴残阳绿树昏。数里黄沙行客路，不堪回首思秦原。
春日游北园寄韩侍郎::周朴::灼灼春园晚色分，露珠千点映寒云。多情舞蝶穿花去，解语流莺隔水闻。冷酒杯中宜泛滟，暖风林下自氛氲。仙桃不肯全开拆，应借余芳待使君。
喜贺拔先辈衡阳除正字::周朴::黄纸晴空坠一缄，圣朝恩泽洗冤谗。李膺门客为闲客，梅福官衔改旧衔。名自石渠书典籍，香从芸阁着衣衫。寰中不用忧天旱，霖雨看看属傅岩。
客州赁居寄萧郎中::周朴::松店茅轩向水开，东头舍赁一裴徊。窗吟苦为秋江静，枕梦惊因晓角催。邻舍见愁赊酒与，主人知去索钱来。眼看白笔为霖雨，肯使红鳞便曝腮。
赠李裕先辈::周朴::晓擎弓箭入初场，一发曾穿百步杨。仙籍旧题前进士，圣朝新奏校书郎。马疑金马门前马，香认芸香阁上香。闲伴李膺红烛下，慢吟丝竹浅飞觞。
桐柏观::周朴::东南一境清心目，有此千峰插翠微。人在下方冲月上，鹤从高处破烟飞。岩深水落寒侵骨，门静花开色照衣。欲识蓬莱今便是，更于何处学忘机。
塞上曲::周朴::一阵风来一阵砂，有人行处没人家。黄河九曲冰先合，紫塞三春不见花。
塞下曲::周朴::石国胡儿向碛东，爱吹横笛引秋风。夜来云雨皆飞尽，月照平沙万里空。
咏猿::周朴::生在巫山更向西，不知何事到巴溪。中宵为忆秋云伴，遥隔朱门向月啼。
桃花::周朴::桃花春色暖先开，明媚谁人不看来。可惜狂风吹落后，殷红片片点莓苔。
薛老峰::周朴::薛老峰头三个字，须知此与石齐生。直叫截断苍苔色，浮世人侪眼始明。
吊李群玉::周朴::群玉诗名冠李唐，投诗换得校书郎。吟魂醉魄知何处，空有幽兰隔岸香。
无等巌::周朴::建造上方藤影里，高僧往往似天台。不知名树檐前长，曾问道人岩下来。
贫女吟::郑谷::尘压鸳鸯废锦机，满头空插丽春枝。东邻舞妓多金翠，笑翦灯花学画眉。
席上贻歌者::郑谷::花月楼台近九衢，清歌一曲倒金壶。座中亦有江南客，莫向春风唱鹧鸪。
菊::郑谷::王孙莫把比荆蒿，九日枝枝近鬓毛。露湿秋香满池岸，由来不羡瓦松高。
下峡::郑谷::忆子啼猿绕树哀，雨随孤櫂过阳台。波头未白人头白，瞥见春风滟滪堆。
文昌寓直::郑谷::何逊空堦夜雨平，朝来交直雨新晴。落花乱上花塼上，不忍和苔蹋紫英。
街西晚归::郑谷::御沟春水绕闲坊，信马归来傍短墙。幽榭名园临紫陌，晚风时带牡丹香。
十日菊::郑谷::节去蜂愁蝶不知，晓庭还绕折残枝。自缘今日人心别，未必秋香一夜衰。
鹭鸶::郑谷::闲立春塘烟澹澹，静眠寒苇雨飕飕。渔翁归后汀沙晚，飞下滩头更自由。
柳::郑谷::半烟半雨江桥畔，暎杏映桃山路中。会得离人无限意，千丝万絮惹春风。
下第退居二首 一::郑谷::年来还未上丹梯，且著渔蓑谢故溪。落尽梨花春又了，破篱残雨晚莺啼。
下第退居二首 二::郑谷::未尝青杏出长安，豪士应疑怕牡丹。秪有退耕耕不得，茫然村落水吹残。
江宿闻芦管::郑谷::塞曲凄清楚水滨，声声吹出落梅春。须知风月千樯下，亦有葫芦河畔人。
闲题::郑谷::举世何人肯自知，须逢精鉴定妍媸。若教嫫母临明镜，也道不劳红粉施。
曲江春草::郑谷::花落江堤蔟暖烟，雨余草色远相连。香轮莫辗青青破，留与愁人一醉眠。
雪中偶题::郑谷::乱飘僧舍茶烟湿，密洒歌楼酒力微。江上晚来堪画处，渔人披得一蓑归。
题慈恩寺默公院::郑谷::虽近曲江居古寺，旧山终忆九华峰。春来老病厌迎送，翦却牡丹栽野松。
江上阻风::郑谷::水天春暗暮寒浓，船闭篷窗细雨中。闲道渔家酒初熟，夜来翻喜打头风。
淮上与友人别::郑谷::扬子江头杨柳春，杨花愁杀渡江人。数声风笛离亭晚，君向潇湘我向秦。
忍公小轩二首 一::郑谷::松溪水色绿于松，每到松溪到暮钟。闲得心源秪如此，问禅何必向双峰。
忍公小轩二首 二::郑谷::旧游前事半埃尘，多向林中结净因。一念一炉香火里，后身唯愿似师身。
淮上渔者::郑谷::白头波上白头翁，家逐船移浦浦风。一尺鲈鱼新钓得，儿孙吹火荻花中。
兴州江馆::郑谷::向蜀还秦计未成，寒蛩一夜绕床鸣。愁眠不稳孤灯尽，坐听嘉陵江水声。
题无本上人小斋::郑谷::寒寺唯应我访师，人稀境静雪销迟。竹西落照侵窗好，堪惜归时落照时。
七祖院小山::郑谷::小巧功成雨藓斑，轩车日日扣松关。峨嵋咫尺无人去，却向僧窗看假山。
浯溪::郑谷::湛湛清江叠叠山，白云白鸟在其间。渔翁醉睡又醒睡，谁道皇天最惜闲。
闷题::郑谷::莫厌九衢尘土间，秋晴满眼是南山。僧家未必全无事，道著访僧心且闲。
别修觉寺无本上人::郑谷::松上闲云石上苔，自嫌归去夕阳催。山门握手无他语，秪约今冬看雪来。
赠日东鉴禅师::郑谷::故国无心渡海潮，老禅方丈倚中条。夜深雨绝松堂静，一点山萤照寂寥。
传经院壁画松::郑谷::危根瘦尽耸孤峰，珍重江僧好笔踪。得向游人多处画，却胜涧底作真松。
高蟾先辈以诗笔相示抒成寄酬::郑谷::张生故国三千里，知者唯应杜紫微。君有君恩秋后叶，可能更羡谢玄晖。
为人题::郑谷::泪湿孤鸾晓镜昏，近来方解惜青春。杏花杨柳年年好，不忍回看旧写真。
越鸟::郑谷::背霜南雁不到处，倚櫂北人初听时。梅雨满江春草歇，一声声在荔枝枝。
黄莺::郑谷::春云薄薄日辉辉，宫树烟深隔水飞。应为能歌系仙籍，麻姑乞与女真衣。
失鹭鸶::郑谷::野格由来倦小池，惊飞却下碧江涯。月昏风急何处宿，秋岸萧萧黄苇枝。
苔钱::郑谷::春红秋紫绕池台，个个圆如济世财。雨后无端满穷巷，买花不得买愁来。
莲叶::郑谷::移舟水溅差差绿，倚槛风摇柄柄香。多谢浣溪人不折，雨中留得盖鸳鸯。
蜀中赏海棠::郑谷::浓澹芳春满蜀乡，半随风雨断莺肠。浣花溪上堪惆怅，子美无心为发扬。
投所知::郑谷::砌下芝兰新满径，门前桃李旧垂阴。却应回念江边草，放出春烟一寸心。
早入谏院二首 二::郑谷::紫云重叠抱春城，廊下人稀唱漏声。偷得微吟斜倚柱，满衣花露听宫莺。
忝官谏垣明日转对::郑谷::吾君英睿相君贤，其那寰区未晏然。明日翠华春殿下，不知何语可闻天。
再经南阳::郑谷::平芜漠漠失楼台，昔日游人乱后来。寥落墙匡春欲暮，烧残宫树有花开。
赠下第举公::郑谷::见君失意我惆怅，记得当年落第情。出去无憀归又闷，花南慢打讲钟声。
春阴::郑谷::推琴当酒度春阴，不解谋生秪解吟。舞蝶歌莺莫相试，老郎心是老僧心。
送张逸人::郑谷::人间疏散更无人，浪兀孤舟酒兀身。芦笋鲈鱼抛不得，五陵珍重五湖春。
初还京师寓止府署偶题屋壁::郑谷::秋光不见旧亭台，四顾荒凉瓦砾堆。火力不能销地力，乱前黄菊眼前开。
次韵和礼部卢侍郎江上秋夕寓怀::郑谷::卢郎到处觉风生，蜀郡留连亚相情。乱后江山悲庾信，夜来烟月属袁宏。梦归兰省寒星动，吟向莎洲宿鹭惊。未脱白衣头半白，叨陪属和倍为荣。
宜春再访芳公言公幽斋写怀叙事因赋长言::郑谷::入门长恐先师在，香印纱灯似昔年。涧路萦回斋处远，松堂虚豁讲声圆。顷为弟子曾同社，今忝星郎更契缘。顾渚一瓯春有味，中林话旧亦潸然。
读李白集::郑谷::何事文星与酒星，一时锺在李先生。高吟大醉三千首，留着人间伴月明。
卷末偶题三首 一::郑谷::一卷疏芜一百篇，名成未敢暂忘筌。何如海日生残夜，一句能令万古传。
卷末偶题三首 二::郑谷::七岁侍行湖外去，岳阳楼上敢题诗。如今寒晚无功业，何以胜任国士知。
卷末偶题三首 三::郑谷::一第由来是出身，垂名俱为国风陈。此生若不知骚雅，孤宦如何作近臣。
读前集二首 一::郑谷::殷璠裁鉴英灵集，颇觉同才得旨深。何事后来高仲武，品题间气未公心。
读前集二首 二::郑谷::风骚如线不胜悲，国步多艰即此时。爱日满堦看古集，秪应陶集是吾师。
渚宫乱后作::郑谷::乡人来话乱离情，泪滴残阳问紫荆。白社已应无故老，清江依旧绕空城。高秋军旅齐山树，昔日渔家是野营。牢落故居灰烬后，黄花紫蔓上墙生。
鹧鸪::郑谷::暖戏烟芜锦翼齐，品流应得近山鸡。雨昏青草湖边过，花落黄陵庙里啼。游子乍闻征袖湿，佳人才唱翠眉低。相呼相应湘江阔，苦竹丛深春日西。
燕::郑谷::年去年来来去忙，春寒烟暝渡潇湘。低飞绿岸和梅雨，乱入红楼拣杏梁。闲几砚中窥水浅，落花径里得泥香。千言万语无人会，又逐流莺过短墙。
侯家鹧鸪::郑谷::江天梅雨湿江蓠，到处烟香是此时。苦竹岭无归去日，海棠花落旧栖枝。春宵思极兰灯暗，晓月啼多锦幕垂。唯有佳人忆南国，殷勤为尔唱愁词。
雁::郑谷::八月悲风九月霜，蓼花红澹苇条黄。石头城下波摇影，星子湾西云间行。惊散渔家吹短笛，失群征戍锁残阳。故乡闻尔亦惆怅，何况扁舟非故乡。
水::郑谷::竹院松廊分数派，不空清泚亦逶迤。落花相逐去何处，幽鹭独来无限时。洗钵老僧临岸久，钓鱼闲客卷纶迟。晚晴一片连莎绿，悔与沧浪有旧期。
海棠::郑谷::春风用意匀颜色，销得携觞与赋诗。秾丽最宜新著雨，娇饶全在欲开时。莫愁粉黛临窗懒，梁广丹青点笔迟。朝醉暮吟看不足，羡他蝴蝶宿深枝。
竹::郑谷::宜烟宜雨又宜风，拂水藏村复间松。移得萧骚从远寺，洗来疏净见前峰。侵堦藓拆春芽迸，绕径莎微夏荫浓。无赖杏花多意绪，数枝穿翠好相容。
荔枝树::郑谷::二京曾见画图中，数本芳菲色不同。孤櫂今来巴徼外，一枝烟雨思无穷。夜郎城近含香瘴，杜宇巢低起暝风。肠断渝泸霜霰薄，不教叶似灞陵红。
锦二首 一::郑谷::布素豪家定不看，若无文彩入时难。红迷天子帆边日，紫夺星郎账外兰。春水濯来云雁活，夜机挑处雨灯寒。舞衣转转求新样，不问流离桑柘残。
锦二首 二::郑谷::文君手里曙霞生，美号仍闻借蜀城。夺得始知袍更贵，著归方觉昼偏荣。宫花颜色开时丽，池雁毛衣浴后明。礼部郎官人所重，省中别占好窠名。
蜡烛::郑谷::仙漏迟迟出建章，宫帘不动透清光。金闱露白新裁诏，画合春红正试妆。泪滴杯盘何所恨，烬飘兰麝暗和香。多情更有分明处，照得歌尘下燕梁。
灯::郑谷::雨向莎堦滴未休，冷光孤恨雨悠悠。船中闻雁洞庭宿，床下有蛩长信秋。背照翠帘新洒别，不挑红烬正含愁。萧骚寒竹南窗静，一局闲棋为尔留。
宗人作尉唐昌官署幽胜而又博学精富得以言谈将欲他之留书屋壁::郑谷::公堂潇洒有林泉，秪隔苔墙是渚田。宗党相亲离乱世，春秋闲论战争年。远江惊鹭来池口，绝顶归云过竹边。风雨夜长同一宿，旧游多共忆樊川。
为户部李郎中与令季端公寓止渠州江寺偶作寄献::郑谷::退居潇洒寄禅关，高挂朝簪净室间。孤岛虽留双鹤歇，五云争放二龙闲。轻舟共泛花边水，野屐同登竹外山。仙署金闺虚位久，夜清应梦近天颜。
重阳日访元秀上人::郑谷::红叶黄花秋景宽，醉吟朝夕在樊川。却嫌今日登山俗，且共高僧对榻眠。别画长怀吴寺壁，宜茶偏赏霅溪泉。归来童稚争相笑，何事无人与酒船。
阙下春日::郑谷::建章宫殿紫云飘，春漏迟迟下绛霄。绮陌暖风嘶去马，粉廊初日照趋朝。花经宿雨香难拾，莺在豪家语更娇。秦楚年年有离别，扬鞭挥袖灞陵桥。
江际::郑谷::杳杳渔舟破暝烟，疏疏芦苇旧江天。那堪流落逢摇落，可得潸然是偶然。万顷白波迷宿鹭，一林黄叶送残蝉。兵车未息年华促，早晚闲吟向浐川。
将之泸郡旅次遂州遇裴晤员外谪居于此话旧凄凉因寄二首 一::郑谷::谁解登高问上玄，谪仙何事谪诗仙。云遮列宿离华省，树荫澄江入野船。黄鸟晚啼愁瘴雨，青梅早落中蛮烟。不知几首南行曲，留与巴儿万古传。
将之泸郡旅次遂州遇裴晤员外谪居于此话旧凄凉因寄二首 二::郑谷::昔年共照松溪影，松折溪荒僧已无。今日重思锦城事，雪销花谢梦何殊。乱离未定身俱老，骚雅全休道甚孤。我拜师门更南去，荔枝春熟向渝泸。
次韵和秀上人长安寺居言怀寄渚宫禅者::郑谷::旧斋松老别多年，香社人稀丧乱间。出寺秪知趋内殿，闭门长似在深山。卧听秦树秋钟断，吟想荆江夕鸟还。唯恐兴来飞锡去，老郎无路更追攀。
蜀中春日::郑谷::海棠风外独霑巾，襟袖无端惹蜀尘。和暖又逢挑菜日，寂寥未是探花人。不嫌蚁酒冲愁肺，却忆渔蓑覆病身。何事晚来微雨后，锦江春学曲江春。
游蜀::郑谷::所向明知是暗投，两行清泪语前流。云横新塞遮秦甸，花落空山入阆州。不忿黄鹂惊晓梦，唯应杜宇信春愁。梅黄麦绿无归处，可得漂漂爱浪游。
峡中尝茶::郑谷::蔟蔟新英摘露光，小江园里火煎尝。吴僧漫说鸦山好，蜀叟休夸鸟觜香。合座半瓯轻泛绿，开缄数片浅含黄。鹿门病客不归去，酒渴更知春味长。
辇下冬暮咏怀::郑谷::永巷闲吟一径蒿，轻肥大笑事风骚。烟含紫禁花期近，雪满长安酒价高。失路渐惊前计错，逢僧更念此生劳。十年春泪催衰飒，羞向清流照鬓毛。
石城::郑谷::石城昔为莫愁乡，莫愁魂散石城荒。江人依旧棹舴艋，江岸还飞双鸳鸯。帆去帆来风浩渺，花开花落春悲凉。烟浓草远望不尽，千古汉阳闲夕阳。
蜀中三首 一::郑谷::马头春向鹿头关。远树平芜一望闲，雪下文君沾酒市。云藏李白读书山，江楼客恨黄梅后。村落人歌紫芋间，堤月桥灯好时景。汉庭无事不征蛮。
蜀中三首 二::郑谷::夜无多雨晓生尘，草色岚光日日新。蒙顶茶畦千点露，浣花笺纸一溪春。扬雄宅在唯乔木，杜甫台荒绝旧邻。却共海棠花有约，数年留滞不归人。
少华甘露寺::郑谷::石门萝径与天邻，雨桧风篁远近闻。饮涧鹿喧双派水，上楼僧蹋一梯云。孤烟薄暮关城没，远色初晴渭曲分。长欲然香来此宿，北林猿鹤旧同群。
慈恩寺偶题::郑谷::往事悠悠添浩叹，劳生扰扰竟何能。故山岁晚不归去，高塔晴来独自登。林下听经秋苑鹿，江边扫叶夕阳僧。吟余却起双峰念，曾看庵西瀑布冰。
石门山泉::郑谷::一脉清泠何所之，萦莎漱藓入僧池。云边野客穷来处，石上寒猿见落时。聚沫绕崖残雪在，迸流穿树堕花随。烟春雨晚闲吟去，不复远寻皇子陂。
渭阳楼闲望::郑谷::千重二华见皇州，望尽凝岚即此楼。细雨不藏秦树色，夕阳空照渭河流。后车宁见前车覆，今日难忘昨日忧。扰扰尘中犹未已，可能疏傅独能休。
送田光::郑谷::九陌低迷谁问我，五湖流浪可悲君。著书笑破苏司业，赋咏思齐郑广文。理棹好携三百首，阻风须饮几千分。耒阳江口春山绿，恸哭应寻杜甫坟。
送进士吴延保及第后南游::郑谷::得意却思寻旧迹，新衔未切向兰台。吟看秋草出关去，逢见故人随计来。胜地昔年诗板在，清歌几处郡筵开。江湖易有淹留兴，莫待春风落庾梅。
送进士王驾下第归蒲中::郑谷::失意离愁春不知，到家时是落花时。孤单取事休言命，早晚逢人苦爱诗。度塞风沙归路远，傍河桑柘旧居移。应嗟我又巴江去，游子悠悠听子规。
作尉鄠郊送进士潘为下第南归::郑谷::归去宜春春水深，麦秋梅雨过湘阴。乡园几度经狂寇，桑柘谁家有旧林。结绶位卑甘晚达，登龙心在且高吟。灞陵桥上杨花里，酒满芳樽泪满襟。
送进士韦序赴举::郑谷::丹霞照上三清路，瑞锦裁成五色毫。波浪不能随世态，鸾凰应得入吾曹。秋山晚水吟情远，雪竹风松醉格高。预想明年腾跃处，龙津春碧浸仙桃。
寄献狄右丞::郑谷::逐胜偷闲向杜陵，爱僧不爱紫衣僧。身为醉客思吟客，官自中丞拜右丞。残月露垂朝阙盖，落花风动宿斋灯。孤单小谏渔舟在，心恋清潭去未能。
转正郎后寄献集贤相公::郑谷::予名初在德门前，屈指年来三十年。自贺孤危终际会，别将流涕感阶缘。止陪鸳鸯居清秩，滥应星辰浼上玄。平昔苦心何所恨，受恩多是旧诗篇。
所知从事近藩偶有怀寄::郑谷::官舍种莎僧对榻，生涯如在旧山贫。酒醒草檄闻残漏，花落移厨送晚春。水墨画松清睡眼，云霞仙氅挂吟身。霜台伏首思归切，莫把渔竿逐逸人。
献大京兆薛常侍能::郑谷::耻将官业竞前途，自爱篇章古不如。一炷香新开道院，数坊人聚避朝车。纵游藉草花垂酒，闲卧临窗燕拂书。唯有明公赏新句，秋风不敢忆鲈鱼。
寄赠孙路处士::郑谷::平生诗誉更谁过，归老东吴命若何。知己凋零垂白发，故园寥落近沧波。酒醒藓砌花阴转，病起渔舟鹭迹多。深入富春人不见，闲门空掩半庭莎。
献制诰杨舍人::郑谷::为郡东吴秪饮冰，琐闱频降凤书征。随行已有朱衣吏，伴直多招紫阁僧。窗下调琴鸣远水，帘前睡鹤背秋灯。苇陂竹坞情无限，闲话毘陵问杜陵。
次韵酬张补阙因寒食见寄之什::郑谷::柳近清明翠缕长，多情右衮不相忘。开缄虽睹新篇丽，破鼻须闻冷酒香。时态懒随人上下，花心甘被蝶分张。朝稀且莫轻春赏，胜事由来在帝乡。
赠宗人前公安宰君::郑谷::喧卑从宦出喧卑，别画能琴又解棋。海上春耕因乱废，年来冬荐得官迟。风中夜犬惊槐巷，月下寒驴啮槿篱。孤散恨无推唱路，耿怀吟得赠君诗。
寄赠杨夔处士::郑谷::结茅秪约钓鱼台，溅水鸬鹚去又回。春卧瓮边听酒熟，露吟庭际待花开。三江胜景遨游遍，百氏群书讲贯来。国步未安风雅薄，可能高尚掞天才。
寄同年礼部赵郎中::郑谷::仙步徐徐整羽衣，小仪澄澹转中仪。桦飘红烬趋朝路，兰纵清香宿省时。彩笔烟霞供不足，纶闱鸾凤讶来迟。自怜孤宦谁相念，祷祝空吟一首诗。
春暮咏怀寄集贤韦起居衮::郑谷::寂寂风帘信自垂，杨花笋箨正离披。长安一夜残春雨，右省三年老拾遗。坐看群贤争得路，退量孤分且吟诗。五湖烟网非无意，未去难忘国士知。
多情::郑谷::赋分多情却自嗟，萧衰未必为年华。睡轻可忍风敲竹，饮散那堪月在花。薄宦因循抛岘首，故人流落向天涯。莺春雁夜长如此，赖是幽居近酒家。
感怀投时相::郑谷::非才偶忝直文昌，两鬓年深一镜霜。待漏敢辞称小吏，立班犹未出中行。孤吟马迹抛槐陌，远梦渔竿掷苇乡。
自贻::郑谷::饮筵博席与心违，野眺春吟更是谁。琴有涧风声转澹，诗无僧字格还卑。恨抛水国荷蓑雨，贫过长安樱笋时。头角俊髦应指笑，权门踪迹独差池。
自遣::郑谷::强健宦途何足谓，入微章句更难论。谁知野性真天性，不扣权门扣道门。窥砚晚莺临砌树，迸堦春笋隔篱根。朝回何处消长日，紫阁峰南有旧村。
中年::郑谷::漠漠秦云澹澹天，新年景象入中年。情多最恨花无语，愁破方知酒有权。苔色满墙寻故第，雨声一夜忆春田。衰迟自喜添诗学，更把前题改数联。
自适::郑谷::紫陌奔驰不暂停，送迎终日在郊坰。年来鬓畔未垂白，雨后江头且蹋青。浮蚁满杯难暂舍，贯珠一曲莫辞听。春风秪有九十日，可合花前半日醒。
结绶鄠郊縻摄府署偶有自咏::郑谷::莺离寒谷士逢春，释褐来年暂种芸。自笑老为梅少府，可堪贫摄鲍参军。酒醒往事多兴念，吟苦邻居必厌闻。推却簿书搔短发，落花飞絮正纷纷。
漂泊::郑谷::槿坠蓬疏池馆清，日光风绪澹无情。鲈鱼斫鲙输张翰，橘树呼奴羡李衡。十口漂零犹寄食，两川消息未休兵。
吊故礼部韦员外序::郑谷::腊雪初晴共举杯，便期携手上春台。高情唯怕酒不满，长逝可悲花正开。晓奠莺啼残漏在，风帏燕觅旧巢来。杜陵芳草年年绿，醉魄吟魂无复回。
渼陂::郑谷::昔事东流共不回，春深独向渼陂来。乱前别业依稀在，雨里繁花寂寞开。却展渔丝无野艇，旧题诗句没苍苔。潸然四顾难消遣，秪有佯狂泥酒杯。
代秋扇词::郑谷::露入庭芜恨已深，热时天下是知音。汗流浃背曾施力，气爽中宵便负心。一片山溪从蠹损，数行文字任尘侵。绿槐阴合清和后，不会何颜又见寻。
宣义里舍冬暮自贻::郑谷::幽居不称在长安，沟浅浮春岸雪残。板屋渐移方带野，水车新入夜添寒。名如有分终须立，道若离心岂易宽。满眼尘埃驰骛去，独寻烟竹翦渔竿。
省中偶作::郑谷::三转郎曹自勉旃，莎阶吟步想前贤。未如何逊无佳句，若比冯唐是壮年。捧制名题黄纸尾，约僧心在白雪边。乳毛松雪春来好，直夜清闲且学禅。
同志顾云下第出京偶有寄勉::郑谷::凤策联华是国华，春来偶未上仙槎。乡连南渡思菰米，泪滴东风避杏花。吟聒暮莺归庙院，睡消迟日寄僧家。一般情绪应相信，门静莎深树影斜。
敷溪高士::郑谷::敷溪南岸掩柴荆，挂却朝衣爱净名。闲得林园栽树法，喜闻儿侄读书声。眠窗日暖添幽梦，步野风清散酒酲。谪去征还何扰扰，片云相伴看衰荣。
九日偶怀寄左省张起居::郑谷::令节争欢我独闲，荒台尽日向晴山。浑无酒泛金英菊，漫道官趋玉笋班。深愧青莎迎野步，不堪红叶照衰颜。羡君官重多吟兴，醉带南陂落照还。
春夕伴同年礼部赵员外省直::郑谷::锦帐名郎重锦科，清宵寓直纵吟哦。冰含玉镜春寒在，粉傅仙闱月色多。视草即应归属望，握兰知道暂经过。流莺百啭和残漏，犹把芳樽藉露莎。
倦客::郑谷::十年五年岐路中，千里万里西复东。匹马愁冲晚村雪，孤舟闷阻春江风。达士由来知道在，昔贤何必哭途穷。闲烹芦笋炊菰米，会向源乡作醉翁。
温处士能画鹭鹚以四韵换之::郑谷::昔年吟醉绕江蓠，爱把渔竿伴鹭鹚。闻说小毫能纵逸，敢凭轻素写幽奇。涓涓浪溅残菱蔓，戛戛风搜折苇枝。得向晓窗闲挂玩，雪蓑烟艇恨无遗。
驾部郑郎中三十八丈尹贰东周荣加金紫谷以末派之外恩旧事深因贺送::郑谷::香浮玉陛晓辞天，袍拂蒲茸称少年。郎署转曹虽久次，京河亚尹是优贤。纵游云水无公事，贵买琴书有俸钱。今日龙门看松雪，探春明日向平泉。
欹枕::郑谷::攲枕高眠日午春，酒酣睡足最闲身。明朝会得穷通理，未必输他马上人。
野步::郑谷::翠岚迎步兴何长，笑领渔翁入醉乡。日暮渚田微雨后，鹭鹚闲暇稻花香。
偶书::郑谷::承时偷喜负明神，务实那能得庇身。不会苍苍主何事，忍饥多是力耕人。
静吟::郑谷::骚雅荒凉我未安，月和余雪夜吟寒。相门相客应相笑，得句胜于得好官。
和知己秋日伤怀::郑谷::流水歌声共不回，去年天气旧亭台。梁尘寂寞燕归去，黄蜀葵花一朵开。
谷比岁受同年丈人故川守李侍郎教谕衰晏龙钟益用感叹遂以章句自贻::郑谷::多感京河李丈人，童蒙受教便书绅。文章至竟无功业，名宦由来致苦辛。皎日还应知守道，平生自信解甘贫。孤单所得皆逾分，归种敷溪一亩春。
郊墅::郑谷::韦曲樊川雨半晴，竹庄花院遍题名。画成烟景垂杨色，滴破春愁压酒声。满野红尘谁得路，连天紫阁独关情。渼陂水色澄于镜，何必沧浪始濯缨。
舟行::郑谷::九派迢迢九月残，舟人相语且相宽。村逢好处嫌风便，酒到醒来觉夜寒。蓼渚白波喧夏口，柿园红叶忆长安。季鹰可是思鲈鲙，引退知时自古难。
奔问三峰寓止近墅::郑谷::半年奔走颇惊魂，来谒行宫泪眼昏。鸳鹭入朝同待漏，牛羊送日独归村。灞陵散失诗千首，太华凄凉酒一樽。兵革未休无异术，不知何以受君恩。
朝直::郑谷::朝直叨居省阁间，由来疏退校安闲。落花夜静宫中漏，微雨春寒廊下班。自扣玄门齐宠辱，从他荣路用机关。孤峰未得深归去，名画偏求水墨山。
巴江::郑谷::乱来奔走巴江滨，愁客多于江徼人。朝醉暮醉雪开霁，一枝两枝梅探春。诏书罪己方哀痛，乡县征兵尚苦辛。鬓秃又惊逢献岁，眼前浑不见交亲。
故许昌薛尚书能尝为都官郎中后数岁故建州李员外频自宪府内弹拜都官员外八座外郎皆一时骚雅宗师则都官之曹振盛于此予早年请益实受深知今忝此官复是正秩岂唯俯慰孤宦何以仰继前贤荣惕在衷遂赋自贺::郑谷::都官虽未是名郎，践历曾闻薛许昌。复有李公陪雅躅，岂宜郑子忝余光。荣为后进趋兰署，喜拂前题在粉墙。他日节旄如可继，不嫌曹冷在中行。
访题表兄王藻渭上别业::郑谷::桑林摇落渭川西，蓼水弥弥接稻泥。幽槛静来鱼唱远，暝天寒极雁行低。浊醪最称看山醉，冷句偏宜选竹题。中表人稀离乱后，花时莫惜重相携。
题汝州从事厅::郑谷::诗人公署如山舍，秪向堦前便采薇。惊燕拂帘闲睡觉，落花沾砚会餐归。壁看旧记官多达，榜挂明文吏莫违。自说小池栽苇后，雨凉频见鹭鹚飞。
谷初忝谏垣今宪长薛公方在西阁知奖隆异以四韵代述荣感::郑谷::旧诗常得在高吟，不奈公心爱苦心。道自琐闱言下振，恩从仙殿对回深。流年渐觉霜欺鬓，至药能教土化金。自拂青萍知有地，斋诚旦夕望为霖。
兵部卢郎中光济借示诗集以四韵谢之::郑谷::七子风骚寻失主，五君歌诵久无声。调和雅乐归时正，澄滤颓波到底清。才大始知寰宇窄，吟高何止鬼神惊。叶公好尚浑疏阔，忽见真龙几丧明。
贺左省新除韦拾遗::郑谷::初升谏署是真仙，浪透桃花恰五年。垂白郎官居座末，着绯人吏立阶前。百寮班列趋丹陛，两掖风清上碧天。从此追飞何处去，金銮殿与玉堂连。
右省张补阙茂枢同在谏垣连居光德新春赋咏聊以寄怀::郑谷::小梅零落雪欺残，浩荡穷愁岂易宽。唯有郎吟偿晚景，且无浓醉厌春寒。高斋每喜追攀近，丽句先忧属和难。十五年前谙苦节，知心不独为同官。
右省补阙张茂枢同在谏垣邻居光德迭和篇什未尝间时忽见贻谓谷将来履历必在文昌当与何水部宋考功为俦谷虽赋于风雅实用兢惶因抒酬寄::郑谷::何宋清名动粉闱，不才今日偶陈诗。考功岂敢闻题品，水部犹须系挈维。积雪巷深酬唱夜，落花墙隔笑言时。紫垣名士推扬切，为话心孤倍感知。
寄职方李员外::郑谷::曾袖篇章谒长卿，今来附凤事何荣。星临南省陪仙步，春满东朝接珮声。谈笑不拘先后礼，岁寒仍契子孙情。龙墀仗下天街暖，共看圭峰并马行。
寄题诗僧秀公::郑谷::灵一心传清塞心，可公吟后楚公吟。近来雅道相亲少，唯仰吾师所得深。好句未停无暇日，旧山归老有东林。冷曹孤宦甘寥落，多谢携筇数访寻。
东蜀春晚::郑谷::如此浮生更别离，可堪长恸送春归。潼江水上杨花雪，刚逐孤舟缭绕飞。
永日有怀::郑谷::能消永日是摴蒱，坑堑由来似宦途。两掷未终楗橛内，座中何惜为呼卢。
槐花::郑谷::毵毵金蕊扑晴空，举子魂惊落照中。今日老郎犹有恨，昔年相虐十秋风。
小桃::郑谷::和烟和雨遮敷水，映竹映村连灞桥。撩乱春风耐寒令，到头赢得杏花娇。
长江县经贾岛墓::郑谷::水绕荒坟县路斜，耕人讶我久咨嗟。重来兼恐无寻处，落日风吹鼓子花。
赠咸阳王主簿::郑谷::可爱咸阳王主簿，穷经尽到昔贤心。登科未足酬多学，执卷犹闻惜寸阴。自与山妻舂斗粟，祗凭邻叟典孤琴。我来赊酒相留宿，听我披衣看雪吟。
松::郑谷::下视垂杨拂路尘，双峰石上覆苔文。浓霜满迳无红叶，晚日高枝有白云。春砌花飘僧旋扫，寒溪子落鹤先闻。那堪寂寞悲风起，千树深藏李白坟。
梅::郑谷::江国正寒春信稳，岭头枝上雪飘飘。何言落处堪惆怅，直是开时也寂寥。素艳照尊桃莫比，孤香黏袖李须饶。离人南去肠应断，片片随鞭过楚桥。
鹤::郑谷::一自王乔放自由，俗人行处懒回头。睡轻旋觉松花堕，舞罢闲听涧水流。羽翼光明欺积雪，风神洒落占高秋。应嫌白鹭无仙骨，长伴渔翁宿苇洲。
重阳夜旅怀::郑谷::强插黄花三两枝，还图一醉浸愁眉。半床斜月醉醒后，惆怅多于未醉时。
壬戌西幸后::郑谷::武德门前颢气新，雪融鸳瓦土膏春。夜来梦到宣麻处，草没龙墀不见人。
多虞::郑谷::多虞难住人稀处，近耗浑无战罢碁。向阙归山俱未得，且沽春酒且吟诗。
短褐::郑谷::闲披短褐杖山藤，头不是僧心是僧。坐睡觉来清夜半，芭蕉影动道场灯。
曲江红杏::郑谷::遮莫江头柳色遮，日浓莺睡一枝斜。女郎折得殷勤看，道是春风及第花。
牡丹::郑谷::画堂帘卷张清宴，含香带雾情无限。春风爱惜未放开，柘枝鼓振红英绽。
寂寞::郑谷::江郡人稀便是村，踏青天气欲黄昏。春愁不破还成醉，衣上泪痕和酒痕。
乱后灞上::郑谷::柳丝牵水杏房红，烟岸人稀草色中。日暮一行高鸟处，依稀合是望春宫。
长门怨二首 一::郑谷::闲把罗衣泣凤皇，先朝曾教舞霓裳。春来却羡庭花落，得逐晴风出禁墙。
长门怨二首 二::郑谷::流水君恩共不回，杏花争忍扫成堆。残春未必多烟雨，泪滴闲堦长绿苔。
郊野戏题::郑谷::竹巷溪桥天气凉，荷开稻熟村酒香。唯忧野叟相回避，莫道侬家是汉郎。
宗人惠四药::郑谷::宗人忽惠西山药，四味清新香助茶。爽得心神便骑鹤，何须烧得白朱砂。
题张衡庙::郑谷::远俗只凭淫祀切，多年平子固悠悠。江烟日午无箫鼓，直到如今咏四愁。
山鸟::郑谷::惊飞失势粉墙高，好个声音好羽毛。小婢不须催柘弹，且从枝上吃樱桃。
黯然::郑谷::搢绅奔避复沦亡，消息春来到水乡。屈指故人能几许，月明花好更悲凉。
借薛尚书集::郑谷::江天冬暖似花时，上国音尘杳未知。正被虫声喧老耳，今君又借薛能诗。
小北廰闲题::郑谷::冷曹孤宦本相宜，山在墙南落照时。洗竹浇莎足公事，一来赢写一联诗。
菊::郑谷::日日池边载酒行，黄昏犹自遶黄英。重阳过后频来此，甚觉多情胜薄情。
赠杨夔二首 一::郑谷::散赋冗书高且奇，百篇仍有百篇诗。江湖休洒春风泪，十轴香于一桂枝。
赠杨夔二首 二::郑谷::时无韩柳道难穷，也觉天公不至公。看取年年金榜上，几人才气似扬雄。
感花::崔涂::绣轭香鞯夜不归，少年争惜最红枝。东风一阵黄昏雨，又到繁华梦觉时。
上巳日永崇里言怀::崔涂::未敢分明赏物华，十年如见梦中花。游人过尽衡门掩，独自凭栏到日斜。
途中秋晚送友人归江南::崔涂::又指烟波算路岐，此生多是厌羇离。正逢摇落仍须别，不待登临已合悲。里巷半空兵过后，水云初冷雁来时。扁舟未得如君去，空向沧江梦所思。
己亥岁感事::崔涂::正闻青犊起葭萌，又报黄巾犯汉营。岂是将皆无上略，直疑天自弃苍生。瓜沙旧戍犹传檄，吴楚新春已废耕。见说圣君能仄席，不知谁是请长缨。
金陵晚眺::崔涂::苇声骚屑水天秋，吟对金陵古渡头。千古是非输蝶梦，一轮风雨属渔舟。若无仙分应须老，幸有归山即合休。何必登临更惆怅，比来身世只如浮。
过长江贾岛主簿旧厅::崔涂::雕琢文章字字精，我经此处倍伤情。身从谪宦方霑禄，才被槌埋更有声。过县已无曾识吏，到厅空见旧题名。长江一曲年年水，应为先生万古清。
途中感怀寄青城李明府::崔涂::鳞鬣催残志未休，壮心翻是此身雠。并闻寒雨多因夜，不得乡书又到秋。耕钓旧交吟好忆，雪霜危栈去堪愁。如何只是三年别，君著朱衣我白头。
夏日书怀寄道友::崔涂::达即匡邦退即耕，是非何足挠平生。终期道向希夷得，未省心因宠辱惊。峰转暂无当户影，雉飞时有隔林声。十年惟悟吟诗句，待得中原欲铸兵。
和进士张曙闻雁见寄::崔涂::断行哀响递相催，争趁高秋作恨媒。云外关山闻独去，渡头风雨见初来。也知榆塞寒须别，莫恋蘋汀暖不回。试向富春江畔过，故园犹合有池台。
鹦鹉洲即事::崔涂::怅望春襟郁未开，重吟鹦鹉益堪哀。曹瞒尚不能容物，黄祖何曾解爱才。幽岛暖闻燕雁去，晓江晴觉蜀波来。何人正得风涛便，一点轻帆万里回。
读留侯传::崔涂::覆楚雠韩势有余，男儿遭遇更难如。偶成汉室千年业，只读圯桥一卷书。翻把壮心轻尺组，却烦商皓正皇储。若能终始匡天子，何必□□□□□。
赤壁怀古::崔涂::汉室河山鼎势分，勤王谁肯顾元勋。不知征伐由天子，唯许英雄共使君。江上战余陵是谷，渡头春在草连云。分明胜败无寻处，空听渔歌到夕曛。
东晋 一::崔涂::五陵豪侠笑为儒，将为儒生只读书。看取不成投笔后，谢安功业复何如。
东晋 二::崔涂::秦国金陵王气全，一龙正道始东迁。兴亡竟不关人事，虚倚长淮五百年。
春夕::崔涂::水流花谢两无情，送尽东风过楚城。胡蝶梦中家万里，子规枝上月三更。故园书动经年绝，华发春唯满镜生。自是不归归便得，五湖烟景有谁争。
涧松::崔涂::寸寸凌霜长劲条，路人犹笑未干霄。南园桃李虽堪羡，争奈春残又寂寥。
湘中弦 一::崔涂::苍山遥遥江潾潾，路傍老尽没闲人。王孙不见草空绿，惆怅渡头春复春。
续纪汉武::崔涂::分明三鸟下储胥，一觉钧天梦不如。争那白头方士到，茂陵红叶已萧疏。
陇上逢江南故人::崔涂::三声戍角边城暮，万里乡心塞草春。莫学少年轻远别，陇关西少向东人。
夷陵夜泊::崔涂::家依楚塞穷秋别，身逐孤舟万里行。一曲巴歌半江月，便应消得二毛生。
海棠图::崔涂::海棠花底三年客，不见海棠花盛开。却向江南看图画，始惭虚到蜀城来。
云::崔涂::得路直为霖济物，不然闲共鹤忘机。无端却向阳台畔，长送襄王暮雨归。
声::崔涂::欢戚犹来恨不平，此中高下本无情。韩娥绝唱唐衢哭，尽是人间第一声。
放鹧鸪::崔涂::秋入池塘风露微，晓开笼槛看初飞。
泉::崔涂::远辞岩窦泻潺潺，静拂云根别故山。可惜寒声留不得，旋添波浪向人间。
巫山旅别::崔涂::五千里外三年客，十二峰前一望秋。无限别魂招不得，夕阳西下水东流。
读庾信集::崔涂::四朝十帝尽风流，建业长安两醉游。唯有一篇杨柳曲，江南江北为君愁。
过绣岭宫::崔涂::古殿春残绿野阴，上皇曾此驻泥金。三城帐属升平梦，一曲铃关怅望心。苑路暗迷香辇绝，缭垣秋断草烟深。前朝旧物东流在，犹为年年下翠岑。
题净众寺古松::崔涂::百尺森疏倚梵台，昔人谁见此初栽。故园未有偏堪恋，浮世如闲即合来。天暝岂分苍翠色，岁寒应识栋梁材。清阴可惜不驻得，归去暮城空首回。
折杨柳::崔涂::朝朝车马如蓬转，处处江山待客归。若使人间少离别，杨花应合过春飞。
七夕::崔涂::年年七夕渡瑶轩，谁道秋期有泪痕。自是人间一周岁，何妨天上只黄昏。
泛楚江::崔涂::九重城外家书远，百里洲前客棹还。金印碧幢如见问，一生安稳是长闲。
初过汉江::崔涂::襄阳好向岘亭看，人物萧条值岁阑。为报习家多置酒，夜来风雪过江寒。
题授阳镇路::崔涂::越鸟巢边溪路断，秦人耕处洞门开。小桃花发春风起，千里江山一梦回。
初识梅花::崔涂::江北不如南地暖，江南好断北人肠。燕脂桃颊棃花粉，共作寒梅一面妆。
江雨望花::崔涂::细雨满江春水涨，好风留客野梅香。避秦不是无归意，一度逢花一断肠。
雨后月中玉堂闲坐::韩偓::银台直北金銮外，暑雨初晴皓月中。唯对松篁听刻漏，更无尘土翳虚空。绿香熨齿冰盘果，清冷侵肌水殿风。夜久忽闻铃索动，玉堂西畔响丁东。
与吴子华侍郎同年玉堂同直怀恩叙恳因成长句四韵兼呈诸同年::韩偓::往年莺谷接清尘，今日鳌山作侍臣。二纪计偕劳笔研，一朝宣入掌丝纶。声名烜赫文章士，金紫雍容富贵身。绛帐恩深无路报，语余相顾却酸辛。
和吴子华侍郎令狐昭化舍人叹白菊衰谢之绝次山本韵::韩偓::正怜香雪披千片，忽讶残霞覆一丛。还似妖姬长年后，酒酣双脸却微红。
中秋禁直::韩偓::星斗疏明禁漏残，紫泥封后独凭阑。露和玉屑金盘冷，月射珠光贝阙寒。天衬楼台笼苑外，风吹歌管下云端。长卿秪为长门赋，未识君臣际会难。
侍宴::韩偓::蜂黄蝶粉两依依，狎宴临春日正迟。密旨不教江令醉，丽华微笑认皇慈。
宫柳::韩偓::莫道秋来芳意违，宫娃犹似妒蛾眉。幸当玉辇经过处，不怕金风浩荡时。草色长承垂地叶，日华先动映楼枝。涧松亦有凌云分，争似移根太液池。
辛酉岁冬十一月随驾幸岐下作::韩偓::曳裾谈笑殿西头，忽听征铙从冕旒。凤盖行时移紫气，鸾旗驻处认皇州。晓题御服颁群吏，夜发宫嫔诏列侯。雨露涵濡三百载，不知谁拟杀身酬。
冬至夜作::韩偓::中宵忽见动葭灰，料得南枝有早梅。四野便应枯草绿，九重先觉冻云开。阴冰莫向河源塞，阳气今从地底回。不道惨舒无定分，却忧蚊响又成雷。
秋霖夜忆家::韩偓::垂老何时见弟兄，背灯愁泣到天明。不知短发能多少，一滴秋霖白一茎。
恩赐樱桃分寄朝士::韩偓::未许莺偷出汉宫，上林初进半金笼。蔗浆自透银杯冷，朱实相辉玉椀红。俱有乱离终日恨，贵将滋味片时同。霜威食檗应难近，宜在纱窗绣户中。
赠渔者::韩偓::个侬居处近诛茅，枳棘篱兼用荻梢。尽日风扉从自掩，无人筒钓是谁抛。城方四面墙阴直，江阔中心水脉坳。我亦好闲求老伴，莫嫌迁客且论交。
春阴独酌寄同年虞部李郎中::韩偓::春阴漠漠土脉润，春寒微微风意和。闲嗤入甲奔竞态，醉唱落调渔樵歌。诗道揣量疑可进，宦情刓缺转无多。酒酣狂兴依然在，其奈千茎鬓雪何。
奉和峡州孙舍人肇荆南重围中寄诸朝士二篇时李常侍洵严谏议龟李起居殷衡李郎中冉皆有继和余久有是债今至湖南方暇牵课 二::韩偓::征途安敢更迁延，冒入重围势使然。众果却应存苦李，五缾惟恐竭甘泉。多端莫撼三珠树，密策寻遗七宝鞭。黄篾舫中梅雨里，野人无事日高眠。
雪中过重湖信笔偶题::韩偓::道方时险拟如何，谪去甘心隐薜萝。青草湖将天暗合，白头浪与雪相和。旗亭腊酎逾年熟，水国春寒向晚多。处困不忙仍不怨，醉来唯是欲傞傞。
寄湖南从事::韩偓::索寞襟怀酒半醒，无人一为解余酲。岸头柳色春将尽，船背雨声天欲明。去国正悲同旅雁，隔江何忍更啼莺。莲花幕下风流客，试与温存谴逐情。
玩水禽::韩偓::两两珍禽渺渺溪，翠衿红掌净无泥。向阳眠处莎成毯，蹋水飞时浪作梯。依倚雕梁轻社燕，抑扬金距笑晨鸡。劝君细认渔翁意，莫遣絚罗误稳栖。
欲明::韩偓::欲明篱被风吹倒，过午门因客到开。忍苦可能遭鬼笑，息机应免致鸥猜。岳僧互乞新诗去，酒保频征旧债来。唯有狂吟与沈饮，时时犹自触灵台。
梅花::韩偓::梅花不肯傍春光，自向深冬著艳阳。龙笛远吹胡地月，燕钗初试汉宫妆。风虽强暴翻添思，雪欲侵凌更助香。应笑暂时桃李树，盗天和气作年芳。
小隐::韩偓::借得茅斋岳麓西，拟将身世老锄犂。清晨向市烟含郭，寒夜归村月照溪。炉为窗明僧偶坐，松因雪折鸟惊啼。灵椿朝菌由来事，却笑庄生始欲齐。
曛黑::韩偓::古木侵天日已沈，露华凉冷润衣襟。江城曛黑人行绝，唯有啼鸟伴夜砧。
晓日::韩偓::天际霞光入水中，水中天际一时红。直须日观三更后，首送金乌上碧空。
醉著::韩偓::万里清江万里天，一村桑柘一村烟。渔翁醉著无人唤，过午醒来雪满船。
柳::韩偓::一笼金线拂弯桥，几被儿童损细腰。无奈灵和标格在，春来依旧袅长条。
病中初闻复官二首 一::韩偓::抽毫连夜侍明光，执靮三年从省方。烧玉谩劳曾历试，铄金宁为欠周防。也知恩泽招谗口，还痛神祇误直肠。闻道复官翻涕泗，属车何在水茫茫。
病中初闻复官二首 二::韩偓::又挂朝衣一自惊，始知天意重推诚。青云有路通还去，白发无私健亦生。曾避暖池将浴凤，却同寒谷乍迁莺。宦途巇崄终难测，稳泊渔舟隐姓名。
家书后批二十八字::韩偓::四序风光总是愁，鬓毛衰飒涕横流。此书未到心先到，想在孤城海岸头。
湖南梅花一冬再发偶题于花援::韩偓::湘浦梅花两度开，直应天意别栽培。玉为通体依稀见，香号返魂容易回。寒气与君霜里退，阳和为尔腊前来。夭桃莫倚东风势，调鼎何曾用不材。
即目二首 一::韩偓::万古离怀憎物色，几生愁绪溺风光。废城沃土肥春草，野渡空船荡夕阳。倚道向人多脉脉，为情因酒易伥伥。宦途弃掷须甘分，回避红尘是所长。
即目二首 二::韩偓::动非求进静非禅，咋舌吞声过十年。溪涨浪花如积石，雨晴云叶似连钱。干戈岁久谙戎事，枕簟秋凉减夜眠。攻苦惯来无不可，寸心如水但澄鲜。
净兴寺杜鹃一枝繁艳无比::韩偓::一园红艳醉坡陀，自地连梢簇蒨罗。蜀魄未归长滴血，秪应偏滴此丛多。
避地::韩偓::西山爽气生襟袖，南浦离愁入梦魂。人泊孤舟青草岸，鸟鸣高树夕阳村。偷生亦似符天意，未死深疑负国恩。白面儿郎犹巧宦，不知谁与正乾坤。
息兵::韩偓::渐觉人心望息兵，老儒希觊见澄清。正当困辱殊轻死，已过艰危却恋生。多难始应彰劲节，至公安肯为虚名。暂时胯下何须耻，自有苍苍鉴赤诚。
翠碧鸟::韩偓::天长水远网罗稀，保得重重翠碧衣。挟弹小儿多害物，劝君莫近市朝飞。
赠孙仁本尊师::韩偓::齿如冰雪发如黳，几百年来醉似泥。不共世人争得失，卧床前有上天梯。
杂曲歌辞 伊州 入破第一::盖嘉运::千门今夜晓初晴，万里天河彻帝京。璨璨繁星驾秋色，棱棱霜气韵钟声。
杂曲歌辞 伊州 入破第二::盖嘉运::长安二月柳依依，西出流沙路渐微。阏氏山上春光少，相府庭边驿使稀。
杂曲歌辞 伊州 入破第三::盖嘉运::三秋大漠冷溪山，八月严霜变草颜。卷斾风行宵渡碛，衔枚电扫晓应还。
杂曲歌辞 簇拍陆州::不详::西去轮台万里余，故乡音耗日应疏。陇山鹦鹉能言语，为报闺人数寄书。
杂曲歌辞 盖罗缝 一::不详::秦时明月汉时关，万里征人尚未还。但愿龙庭神将在，不教胡马渡阴山。
杂曲歌辞 盖罗缝 二::不详::音书杜绝白狼西，桃李无颜黄鸟啼。寒鸟春深归去尽，出门肠断草萋萋。
杂曲歌辞 双带子::不详::私言切语谁人会，海燕双飞绕画梁。君学秋胡不相识，妾亦无心去采桑。
杂曲歌辞 上巳乐::张祜::猩猩血彩系头标，天上齐声举画桡。却是内人争意切，六宫罗袖一时招。
杂曲歌辞 破阵乐 一::不详::秋来四面足风沙，塞外征人暂别家。千里不辞行路远，时光早晚到天涯。
杂曲歌辞 水鼓子::不详::雕弓白羽猎初回，薄夜牛羊复下来。梦水河边秋草合，黑山峰外阵云开。
杂曲歌辞 镇西::不详::天边物色更无春，祗有羊群与马群。谁家营里吹羌笛，哀怨教人不忍闻。
杂曲歌辞 镇西 二::不详::岁去年来拜圣朝，更无山阙对溪桥。九门杨柳浑无半，犹自千条与万条。
杂曲歌辞 离别难::白居易::绿杨陌上送行人，马去车回一望尘。不觉别时红泪尽，归来无泪可霑巾。
杂曲歌辞 乐世::白居易::管急丝繁拍渐稠，绿腰宛转曲终头。诚知乐世声声乐，老病人听未免愁。
杂曲歌辞 急[乐世]::白居易::正抽碧线绣红罗，忽听黄莺敛翠蛾。秋思冬愁春恨望，大都不得意时多。
杂曲歌辞 何满子::白居易::世传满子是人名，临就刑时曲始成。一曲四词歌八叠，从头便是断肠声。
杂曲歌辞 清平调 一::李白::云想衣裳花想容，春风拂槛露华浓。若非群玉山头见，会向瑶台月下逢。
杂曲歌辞 清平调 二::李白::一枝红艳露凝香，云雨巫山枉断肠。借问汉宫谁得似，可怜飞燕倚新妆。
杂曲歌辞 清平调 三::李白::名花倾国两相欢，长得君王带笑看。解释春风无限恨，沈香亭北倚阑干。
杂曲歌辞 大酺乐 二::杜审言::毘陵震泽九州通，士女欢娱万国同。伐鼓撞钟惊海上，新妆袨服照江东。梅花落处疑残雪，柳叶开时任好风。大德不官逢道泰，天长地久属年丰。
杂曲歌辞 大酺乐 一::张祜::车驾东来值太平，大酺三日洛阳城。小儿一伎竿头绝，天下传呼万岁声。
杂曲歌辞 大酺乐 二::张祜::紫陌酺归日欲斜，红尘开路薛王家。双鬟前说楼前鼓，两伎争轮好结花。
杂曲歌辞 千秋乐::张祜::八月平时花萼楼，万方同乐奏千秋。倾城人看长竿出，一伎初成赵解愁。
杂曲歌辞 热戏乐::张祜::热戏争心剧火烧，铜槌暗执不相饶。上皇失喜宁王笑，百尺幢竿果动摇。
杂曲歌辞 春莺啭::张祜::兴庆池南柳未开，太真先把一枝梅。内人已唱春莺啭，花下傞傞软舞来。
杂曲歌辞 如意娘::则天皇后::看朱成碧思纷纷，憔悴支离为忆君。不信比来长下泪，开箱验取石榴裙。
杂曲歌辞 雨霖铃::张祜::雨霖铃夜却归秦，犹是张徽一曲新。长说上皇垂泪教，月明南内更无人。
杂曲歌辞 桂花曲::不详::可怜天上桂花孤，试问姮娥更要无。
杂曲歌辞 渭城曲::王维::谓城朝雨浥轻尘，客舍青青柳色春。劝君更尽一杯酒，西出阳关无故人。
杂曲歌辞 竹枝::顾况::帝子苍梧不复归，洞庭叶下荆云飞。巴人夜唱竹枝后，肠断晓猿声渐稀。
杂曲歌辞 竹枝 一::刘禹锡::白帝城头春草生，白盐山下蜀江清。南人上来歌一曲，北人莫上动乡情。
杂曲歌辞 竹枝 二::刘禹锡::山桃红花满上头，蜀江春水拍江流。花红易衰似郎意，水流无限似侬愁。
杂曲歌辞 竹枝 三::刘禹锡::江上朱楼新雨晴，瀼西春水縠文生。桥东桥西好杨柳，人来人去唱歌行。
杂曲歌辞 竹枝 四::刘禹锡::日出三竿春雾消，江头蜀客驻兰桡。凭寄狂夫书一纸，住在成都万里桥。
杂曲歌辞 竹枝 五::刘禹锡::两岸山花似雪开，家家春酒满银杯。昭君坊中多女伴，永安宫外踏青来。
杂曲歌辞 竹枝 六::刘禹锡::瞿塘嘈嘈十二滩，此中道路古来难。长恨人心不如水，等闲平地起波澜。
杂曲歌辞 竹枝 七::刘禹锡::巫峡苍苍烟雨时，清猿啼在最高枝。个里愁人肠自断，由来不是此声悲。
杂曲歌辞 竹枝 八::刘禹锡::城西门前滟滪堆，年年波浪不能摧。懊恼人心不如石，少时东去复西来。
杂曲歌辞 竹枝 九::刘禹锡::山上层层桃李花，云间烟火是人家。银钏金钗来负水，长刀短笠去烧畬。
杂曲歌辞 竹枝 一::刘禹锡::杨柳青青江水平，闻郎江上唱歌声。东边日出西边雨，道是无情还有情。
杂曲歌辞 竹枝 二::刘禹锡::楚水巴山江雨多，巴人能唱本乡歌。今朝北客思归去，回入纥那披绿罗。
杂曲歌辞 竹枝 一::白居易::瞿塘峡口冷烟低，白帝城头月向西。唱到竹枝声咽处，寒猿晴鸟一时啼。
杂曲歌辞 竹枝 二::白居易::竹枝苦怨怨何人，夜静山空歇又闻。蛮儿巴女齐声唱，愁杀江楼病使君。
杂曲歌辞 竹枝 三::白居易::巴东船舫上巴西，波面风生雨脚齐。水蓼冷花红蔟蔟，江蓠湿叶碧萋萋。
杂曲歌辞 竹枝 四::白居易::江畔谁人唱竹枝，前声断咽后声迟。怪来调苦缘词苦，多是通州司马诗。
杂曲歌辞 竹枝 一::李涉::荆门滩急水潺潺，两岸猿啼烟满山。渡头年少应官去，月落西陵望不还。
杂曲歌辞 竹枝 二::李涉::巫峡云开神女祠，绿潭红树影参差。下牢戍口初相问，无义滩头剩别离。
杂曲歌辞 竹枝 三::李涉::石壁千重树万重，白云斜掩碧芙蓉。昭君溪上年年月，独自婵娟色最浓。
杂曲歌辞 竹枝 四::李涉::十二峰头月欲低，空蒙江上子规啼。孤舟一夜东归客，泣向春风忆建溪。
杂曲歌辞 竹枝 一::孙光宪::门前春水白蘋花，岸上无人小艇斜。商女经过江欲暮，散抛残食饲神雅。
杂曲歌辞 竹枝 二::孙光宪::乱绳千结绊人深，越罗万丈表长寻。杨柳在身垂意绪，藕花落尽见莲心。
杂曲歌辞 杨柳枝 一::白居易::一树春风万万枝，嫩于金色软于丝。永丰西角荒园里，尽日无人属阿谁。
杂曲歌辞 杨柳枝 二::白居易::一树衰残委泥土，双枝荣耀植天庭。定知玄象今春后，柳宿光中添两星。
杂曲歌辞 杨柳枝 一::白居易::六幺水调家家唱，白雪梅花处处吹。古歌旧曲君休听，听取新翻杨柳枝。
杂曲歌辞 杨柳枝 二::白居易::陶令门前四五树，亚夫营里百千条。何似东都正二月，黄金枝映洛阳桥。
杂曲歌辞 杨柳枝 三::白居易::依依袅袅复青青，句引清风无限情。白雪花繁空扑地，绿丝条弱不胜莺。
杂曲歌辞 杨柳枝 四::白居易::红板江桥青酒旗，馆娃宫暖日斜时。可怜雨歇东风定，万树千条各自垂。
杂曲歌辞 杨柳枝 五::白居易::苏州杨柳任君夸，更有钱塘胜馆娃。若解多情寻小小，绿杨深处是苏家。
杂曲歌辞 杨柳枝 六::白居易::苏家小女旧知名，杨柳风前别有情。剥条盘作银环样，卷叶吹为玉笛声。
杂曲歌辞 杨柳枝 七::白居易::叶含浓露如啼眼，枝袅轻风似舞腰。小树不禁攀折苦，乞君留取两三条。
杂曲歌辞 杨柳枝 八::白居易::人言柳叶似愁眉，更有愁肠似柳丝。柳丝挽断肠牵断，彼此应无续得期。
杂曲歌辞 杨柳枝::卢贞::一树依依在永丰，两枝飞去杳无踪。玉皇曾采人间曲，应逐歌声入九重。
杂曲歌辞 杨柳枝 一::刘禹锡::塞北梅花羌笛吹，淮南桂树小山词。请君莫奏前朝曲，听唱新翻杨柳枝。
杂曲歌辞 杨柳枝 二::刘禹锡::南陌东城春早时，相逢何处不依依。桃红李白皆夸好，须得垂杨相发辉。
杂曲歌辞 杨柳枝 三::刘禹锡::凤阙轻遮翡翠帷，龙墀遥望麹尘丝。御沟春水柳晖映，狂杀长安年少儿。
杂曲歌辞 杨柳枝 四::刘禹锡::金谷园中莺乱飞，铜驼陌上好风吹。城东桃李须臾尽，争似垂杨无限时。
杂曲歌辞 杨柳枝 五::刘禹锡::花萼楼前初种时，美人楼上鬬腰支。如今抛掷上街里，露叶如啼欲恨谁。
杂曲歌辞 杨柳枝 六::刘禹锡::炀帝行宫汴水滨，数株残柳不胜春。昨来风起花如雪，飞入宫墙不见人。
杂曲歌辞 杨柳枝 七::刘禹锡::御陌青门拂地垂，千条金缕万条丝。如今绾作同心结，将赠行人知不知。
杂曲歌辞 杨柳枝 八::刘禹锡::城外春风满酒旗，行人挥袂日西时。长安陌上无穷树，唯有垂杨管别离。
杂曲歌辞 杨柳枝 九::刘禹锡::轻盈袅娜占春华，舞榭妆楼处处遮。春尽絮飞留不得，随风好去落谁家。
杂曲歌辞 杨柳枝 二::刘禹锡::迎得春光先到来，浅黄轻绿映楼台。只缘袅娜多情思，便被春风长请挼。
杂曲歌辞 杨柳枝 三::刘禹锡::巫峡巫山杨柳多，朝云暮雨远相和。因想阳台无限事，为君回唱竹枝歌。
杂曲歌辞 杨柳枝 一::李商隐::暂凭樽酒送无憀，莫损愁眉与细腰。人世死前唯有别，春风争拟惜长条。
杂曲歌辞 杨柳枝 二::李商隐::含烟惹雾每依依，万绪千条拂落晖。为报行人休尽折，半留相送半迎归。
杂曲歌辞 杨柳枝::韩琮::梁苑隋堤事已空，万条犹舞旧春风。那堪更想千年后，谁见杨花入汉宫。
杂曲歌辞 杨柳枝::施肩吾::伤见路傍杨柳春，一枝折尽一重新。今年还折去年处，不送去年离别人。
杂曲歌辞 杨柳枝 一::温庭筠::宜春苑外最长条，闲袅春风伴舞腰。正是玉人肠断处，一渠春水赤栏桥。
杂曲歌辞 杨柳枝 二::温庭筠::南内墙东御路傍，预知春色柳丝黄。杏花未肯无情思，何事情人最断肠。
杂曲歌辞 杨柳枝 三::温庭筠::苏小门前柳万条，毵毵金线拂平桥。黄莺不语东风起，深闭朱门伴细腰。
杂曲歌辞 杨柳枝 四::温庭筠::金缕毵毵碧瓦沟，六宫眉黛惹春愁。晚来更带龙池雨，半拂栏干半入楼。
杂曲歌辞 杨柳枝 五::温庭筠::馆娃宫外邺城西，远映征帆近拂堤。系得王孙归意切，不关春草绿萋萋。
杂曲歌辞 杨柳枝 六::温庭筠::两两黄鹂色似金，袅枝啼露动芳音。春来幸自长如线，可惜牵缠荡子心。
杂曲歌辞 杨柳枝 七::温庭筠::御柳如丝映九重，凤凰窗柱绣芙蓉。景阳楼伴千条露，一面新妆待晓锺。
杂曲歌辞 杨柳枝 八::温庭筠::织锦机边莺语频，停梭垂泪忆征人。塞门三月犹萧索，纵有垂杨未觉春。
杂曲歌辞 杨柳枝 一::皇甫松::春入行宫映翠微，玄宗侍女舞烟丝。如今柳向空城绿，玉笛何人更把吹。
杂曲歌辞 杨柳枝 二::皇甫松::烂熳春归水国时，吴王宫殿柳垂丝。黄莺长叫空闺畔，西子无因更得知。
杂曲歌辞 杨柳枝 一::僧齐己::凤楼高映绿阴阴，凝碧多含雨露深。莫谓一枝柔软力，几曾牵破别离心。
杂曲歌辞 杨柳枝 二::僧齐己::馆娃宫畔响廊前，依托吴王养翠烟。剑去国亡台榭毁，却随红树噪秋蝉。
杂曲歌辞 杨柳枝 三::僧齐己::秾低似中陶潜酒，软极如伤宋玉风。多谢将军遶营种，翠中闲卓战旗红。
杂曲歌辞 杨柳枝 四::僧齐己::高僧爱惜遮江寺，游子伤残露野桥。争似著行垂上苑，碧桃红杏对摇摇。
杂曲歌辞 杨柳枝 一::张祜::莫折宫前杨柳枝，玄宗曾向笛中吹。伤心日暮烟霞起，无限春愁生翠眉。
杂曲歌辞 杨柳枝 二::张祜::凝碧池边敛翠眉，景阳台下绾青丝。那胜妃子朝元阁，玉手和烟弄一枝。
杂曲歌辞 杨柳枝 一::孙鲂::灵和风暖太昌春，舞线摇丝向昔人。何似晓来江雨后，一行如画隔遥津。
杂曲歌辞 杨柳枝 二::孙鲂::彭泽初栽五树时，只应闲看一枝枝。不知天意风流处，要与佳人学画眉。
杂曲歌辞 杨柳枝 三::孙鲂::暖傍离亭静拂桥，入流穿槛绿摇摇。不知落日谁相送，魂断千条与万条。
杂曲歌辞 杨柳枝 四::孙鲂::春来绿树遍天涯，未见垂杨未可夸。晴日万株烟一阵，闲坊兼是莫愁家。
杂曲歌辞 杨柳枝 五::孙鲂::十首当年有旧词，唱青歌翠几无遗。未曾得向行人道，不为离情莫折伊。
杂曲歌辞 杨柳枝 一::薛能::华清高树出离宫，南陌柔条带暖风。谁见轻阴是良夜，瀑泉声畔月明中。
杂曲歌辞 杨柳枝 二::薛能::洛桥晴影覆江船，羌笛秋声湿塞烟。闲想习池公宴罢，水蒲风絮夕阳天。
杂曲歌辞 杨柳枝 三::薛能::嫩绿轻悬似缀旒，路人遥见隔宫楼。谁能更近丹墀种，解播皇风入九州。
杂曲歌辞 杨柳枝 四::薛能::暖风晴日断浮埃，废路新条发钓台。处处轻轻可惆怅，后人攀处古人栽。
杂曲歌辞 杨柳枝 五::薛能::潭上江边袅袅垂，日高风静絮相随。青楼一树无人见，正是女郎眠觉时。
杂曲歌辞 杨柳枝 六::薛能::汴水高悬百万条，风清两岸一时摇。隋家力尽虚栽得，无限春风属圣朝。
杂曲歌辞 杨柳枝 七::薛能::和花烟树九重城，夹路春阴十万营。唯向边头不堪望，一株憔悴少人行。
杂曲歌辞 杨柳枝 八::薛能::窗外齐垂旭日初，楼边轻好暖风徐。游人莫道栽无益，桃李清阴却不如。
杂曲歌辞 杨柳枝 九::薛能::众木犹寒独早青，御沟桥畔曲江亭。陶家旧日应如此，一院春条绿遶厅。
杂曲歌辞 杨柳枝 十::薛能::帐偃缨垂细复繁，令人心想石家园。风条月影皆堪重，何事侯门爱树萱。
杂曲歌辞 杨柳枝 一::薛能::数首新词带恨成，柳丝牵我我伤情。柔娥幸有腰支稳，试踏吹声作唱声。
杂曲歌辞 杨柳枝 二::薛能::高出军营远映桥，贼兵曾斫火曾烧。风流性在终难改，依旧春来万万条。
杂曲歌辞 杨柳枝 三::薛能::县依陶令想嫌迂，营伴将军即大麤。此日与君除万恨，数篇风调更应无。
杂曲歌辞 杨柳枝 四::薛能::狂似纤腰软胜绵，自多情态更谁怜。游人不折还堪恨，抛向桥边与路边。
杂曲歌辞 杨柳枝 五::薛能::朝阳晴照绿杨烟，一别通波十七年。应有旧枝无处觅，万株风里卓旌旃。
杂曲歌辞 杨柳枝 六::薛能::晴垂芳态吐牙新，雨摆轻条湿面春。
杂曲歌辞 杨柳枝 七::薛能::暖梳簪朵事登楼，因挂垂杨立地愁。牵断绿丝攀不得，半空悬著玉搔头。
杂曲歌辞 杨柳枝 八::薛能::西园高树后庭根，处处寻芳有折痕。终忆旧游桃叶舍，一株斜映竹篱门。
杂曲歌辞 杨柳枝 九::薛能::刘白苏台总近时，当初章句是谁推。纤腰舞尽春杨柳，未有侬家一首诗。
杂曲歌辞 杨柳枝 一::牛峤::解冻风来末上青，解垂罗袖拜卿卿。无端袅娜临官路，舞送行人过一生。
杂曲歌辞 杨柳枝 二::牛峤::吴王宫里色偏深，一簇纤条万缕金。不愤钱塘苏小小，引郎枝下结同心。
杂曲歌辞 杨柳枝 三::牛峤::桥北桥南千万条，恨伊张绪不相饶。金羁白马临风望，认得羊家静婉腰。
杂曲歌辞 杨柳枝 四::牛峤::狂雪随风扑马飞，惹烟无力被风欹。莫交移入灵和殿，宫女三千又妒伊。
杂曲歌辞 杨柳枝 五::牛峤::袅翠笼烟拂暖波，舞裙新染麹尘罗。章华台畔隋堤上，倚得春风尔许多。
杂曲歌辞 杨柳枝 一::和凝::软碧摇烟似送人，映花时把翠眉嚬。青青自是风流主，漫飐金丝待洛神。
杂曲歌辞 杨柳枝 二::和凝::瑟瑟罗裙金缕腰，黛眉偎破未重描。醉来咬损新花子，拽住仙郎尽放娇。
杂曲歌辞 杨柳枝 三::和凝::鹊桥初就咽银河，今夜仙郎自性和。不是昔年攀桂树，岂能月里索姮娥。
杂曲歌辞 杨柳枝 一::孙光宪::闾门风暖落花干，飞遍江南雪不寒。独有晚来临水驿，闲人多凭赤阑干。
杂曲歌辞 杨柳枝 二::孙光宪::有池有榭即蒙蒙，浸润翻成长养功。恰似有人长点检，著行排立向春风。
杂曲歌辞 杨柳枝 三::孙光宪::根柢虽然傍浊河，无妨终日近笙歌。骖骖金带谁堪比，还笑黄莺不较多。
杂曲歌辞 杨柳枝 四::孙光宪::万株枯槁怨亡隋，似吊吴台各自垂。好是淮阴明月里，酒楼横笛不胜吹。
杂曲歌辞 浪淘沙 一::刘禹锡::九曲黄河万里沙，浪淘风簸自天涯。如今直上银河去，同到牵牛织女家。
杂曲歌辞 浪淘沙 二::刘禹锡::洛水桥边春日斜，碧流轻浅见琼沙。无端陌上狂风急，惊起鸳鸯出浪花。
杂曲歌辞 浪淘沙 三::刘禹锡::汴水东流虎眼文，清淮晓色鸭头春。君看渡口淘沙处，渡却人间多少人。
杂曲歌辞 浪淘沙 四::刘禹锡::鹦鹉洲头浪飐沙，青楼春望日将斜。衔泥燕子争归舍，独自狂夫不忆家。
杂曲歌辞 浪淘沙 五::刘禹锡::濯锦江边两岸花，春风吹浪正淘沙。女郎剪下鸳鸯锦，将向中流疋晚霞。
杂曲歌辞 浪淘沙 六::刘禹锡::日照澄洲江雾开，淘金女伴满江隈。美人首饰侯王印，尽是沙中浪底来。
杂曲歌辞 浪淘沙 七::刘禹锡::八月涛声吼地来，头高数丈触山回。须臾却入海门去，卷起沙堆似雪堆。
杂曲歌辞 浪淘沙 八::刘禹锡::莫道谗言如浪深，莫言迁客似沙沈。千淘万漉虽辛苦，吹尽狂沙始到金。
杂曲歌辞 浪淘沙 九::刘禹锡::流水淘沙不暂停，前波未灭后波生。令人忽忆潇湘渚，回唱迎神三两声。
杂曲歌辞 浪淘沙 一::白居易::一泊沙来一泊去，一重浪灭一重生。相搅相淘无歇日，会交山海一时平。
杂曲歌辞 浪淘沙 二::白居易::白浪茫茫与海连，平沙浩浩四无边。暮去朝来淘不住，遂令东海变桑田。
杂曲歌辞 浪淘沙 三::白居易::青草湖中万里程，黄梅雨里一人行。愁见滩头夜泊处，风翻暗浪打船声。
杂曲歌辞 浪淘沙 四::白居易::借问江湖与海水，何似君情与妾心。相恨不如潮有信，相思始觉海非深。
杂曲歌辞 浪淘沙 五::白居易::海底飞尘终有日，山头化石岂无时。谁道小郎抛小妇，船头一去没回期。
杂曲歌辞 浪淘沙 六::白居易::随波逐浪到天涯，迁客生还有几家。却到帝乡重富贵，请君莫忘浪淘沙。
杂曲歌辞 浪淘沙 一::皇甫松::滩头细草接疏林，浪恶罾船半欲沈。宿鹭眠洲非旧浦，去年沙觜是江心。
杂曲歌辞 浪淘沙 二::皇甫松::蛮歌豆蔻北人愁，松雨蒲风夜艇秋。浪起䴔䴖眠不得，寒沙细细入江流。
杂曲歌辞 金缕衣::不详::劝君莫惜金缕衣，劝君惜取少年时。花开堪折直须折，莫待无花空折枝。
杂曲歌辞 凤归云 一::滕潜::金井栏边见羽仪，梧桐树上宿寒枝。五陵公子怜文彩，画与佳人刺绣衣。
杂曲歌辞 凤归云 二::滕潜::饮啄蓬山最上头，和烟飞下禁城秋。曾将弄玉归云去，金翿斜开十二楼。
杂曲歌辞 踏歌词 一::张说::花萼楼前雨露新，长安城里太平人。龙衔火树千灯艳，鸡踏莲花万岁春。
杂曲歌辞 踏歌词 二::张说::帝宫三五戏春台，行雨流风莫妒来。西域灯轮千影合，东华金阙万重开。
杂曲歌辞 踏歌行 一::刘禹锡::春江月出大堤平，堤上女郎连袂行。唱尽新词看不见，红霞影树鹧鸪鸣。
杂曲歌辞 踏歌行 二::刘禹锡::桃蹊柳陌好经过，灯下妆成月下歌。为是襄王故宫地，至今犹自细腰多。
杂曲歌辞 踏歌行 三::刘禹锡::新词宛转递相传，振袖倾鬟风露前。月落乌啼云雨散，游童陌上拾花钿。
杂曲歌辞 踏歌行 四::刘禹锡::日暮江头闻竹枝，南人行乐北人悲。自从雪里唱新曲，直至三春花尽时。
杂曲歌辞 天长地久词 四::卢纶::云日呈祥礼物殊，北庭生献五单于。塞天万里无飞鸟，可在边城用郅都。
杂曲歌辞 天长地久词 五::卢纶::台殿云凉风日微，君王初赐六宫衣。楼船罢泛归犹早，行道才人鬬射飞。
杂曲歌辞 欸乃曲 一::元结::偏存名迹在人间，顺俗与时未安闲。来谒大官兼问政，扁舟却入九疑山。
杂曲歌辞 欸乃曲 二::元结::湘江二月春水平，满月和风宜夜行。唱桡欲过平阳戍，守吏相呼问姓名。
杂曲歌辞 欸乃曲 三::元结::千里枫林烟雨深，无朝无暮有猿吟。停桡静听曲中意，好是云山韶濩音。
杂曲歌辞 欸乃曲 四::元结::零陵郡北湘水东，浯溪形胜满湘中。溪口石颠堪自逸，谁能相伴作渔翁。
杂曲歌辞 欸乃曲 五::元结::下泷船似入深渊，上泷船似欲升天。泷南始到九疑郡，应绝高人乘兴船。
杂曲歌辞 十二月乐辞 正月::李贺::上楼迎春新春归，暗黄著柳宫漏迟。薄薄淡霭弄野姿，寒绿幽泥生短丝。锦床晓卧玉肌冷，露脸未开对朝暝。官街柳带不堪折，早晚菖蒲胜绾结。
杂曲歌辞 十二月乐辞 二月::李贺::二月饮酒采桑津，宜男草生兰笑人。蒲如交剑风如薰，劳劳胡燕怨酣春。薇帐逗烟生绿尘，金翅峨髻愁暮云。沓飒起舞真珠裙，津头送别唱流水。酒客背寒南山死。
杂曲歌辞 十二月乐辞 三月::李贺::东方风来满眼春，花城柳暗愁几人，复宫深殿竹风起。新翠舞襟静如水，光风转蕙百余里。暖雾驱云扑天地，军装宫妓扫蛾浅。摇摇锦旗夹城暖，曲水飘香去不归。梨花落尽成秋苑。
杂曲歌辞 十二月乐辞 四月::李贺::晓凉暮凉树如盖，千山浓绿生云外。依微香雨青氛氲，腻叶蟠花照曲门。金塘闲水摇碧漪，老景沉重无惊飞，堕红残萼暗参差。
杂曲歌辞 十二月乐辞 九月::李贺::离宫散萤天似水，竹黄池冷芙蓉死。月缀金铺光脉脉，凉苑虚庭空澹白。霜花飞飞风草草，翠锦斓斑满层道。鸡人罢唱晓珑璁，鸦啼金井下疏桐。
杂曲歌辞 十二月乐辞 十月::李贺::玉壶银箭稍难倾，釭花夜笑凝幽明。碎霜斜舞上罗幕，烛笼两行照飞阁。珠帷怨卧不成眠，金凤刺衣着体寒，长眉对月鬬弯环。
杂曲歌辞 十二月乐辞 十一月::李贺::宫城团回凛严光，白光碎碎堕琼芳。挝锺高饮千日酒，却天凝寒作君寿。
杂曲歌辞 十二月乐辞 十二月::李贺::日脚淡光红洒洒，薄霜不销桂枝下。依稀和气解冬严，已就长日辞长夜。
杂曲歌辞 桃花行 一::李峤::岁去无言忽憔悴，时来含笑吐氛氲。不能拥路迷仙客，故欲开蹊侍圣君。
杂曲歌辞 桃花行 二::李峤::绮萼成蹊遍籞芳，红英扑地满筵香。莫将秋宴传王母，来比春华寿圣皇。
杂曲歌辞 桃花行 三::李峤::源水丛花无数开，丹跗红萼间青梅。从今结子三千岁，预喜仙游复摘来。
杂曲歌辞 桃花行 四::李峤::桃花灼灼有光辉，无数成蹊点更飞。为见芳林含笑待，遂同温树不言归。
杂曲歌辞 桃花行 五::李峤::红萼竞妍春苑曙，粉茸新向御筵开。长年愿奉西王宴，近侍惭无东朔才。
杂曲歌辞 苏摩遮 一::张说::摩遮本出海西胡，琉璃宝服紫髯胡。闻道皇恩遍宇宙，来时歌舞助欢娱。
杂曲歌辞 苏摩遮 二::张说::绣装帕额宝花冠，夷歌骑舞借人看。自能激水成阴气，不虑今年寒不寒。
杂曲歌辞 苏摩遮 三::张说::腊月凝阴积帝台，豪歌击鼓送寒来。油囊取得天河水，将添上寿万年杯。
杂曲歌辞 苏摩遮 四::张说::寒气宜人最可怜，故将寒水散庭前。惟愿圣君无限寿，长取新年续旧年。
杂曲歌辞 苏摩遮 五::张说::昭成皇后帝家亲，荣乐诸人不比伦。往日霜前花委地，今年雪后树逢春。
杂曲歌辞 舞马千秋万岁乐府词 三::张说::远听明君爱逸才，玉鞭金翅引龙媒。不因兹白人间有，定是飞黄天上来。影弄日华相照耀，喷含云色且徘徊。莫言阙下桃花舞，别有河中兰叶开。
杂歌谣辞 鸡鸣曲::李廓::星稀月没上五更，胶胶角角鸡初鸣。征人牵马出门立，辞妾欲向安西行。再鸣引颈檐头下，月中角声催上马。才分地色第三鸣，旌旗红尘已出城。妇人上城乱招手，夫婿不闻遥哭声。长恨鸡鸣别时苦，不遣鸡栖近窗户。
杂歌谣辞 吴楚歌::张籍::庭前春鸟啄林声，红夹罗襦缝未成。今朝社日停针线，起向朱樱树下行。
杂歌谣辞 李夫人歌::李贺::紫皇宫殿重重开，夫人飞入琼瑶台。绿香绣帐何时歇，青云无光宫水咽。翩联桂花坠秋月，孤鸾惊啼商丝发。红璧阑珊悬佩珰，歌台小妓遥相望。玉蟾滴水鸡人唱，露华兰叶参差光。
杂歌谣辞 李夫人歌::张祜::延年不语望三星，莫说夫人上涕零。争奈世间惆怅在，甘泉宫夜看图形。
杂歌谣辞 古歌::沈佺期::落叶流风向玉台，夜寒秋思洞房开。水精帘外金波下，云母窗前银汉回。玉阶阴阴苔藓色，君王履綦难再得。璇闺窈窕秋夜长，绣户徘徊秋月光。燕姬彩帐芙蓉色，秦子金炉兰麝香。北斗七星横夜半，清歌一曲断君肠。
杂歌谣辞 大麦行::杜甫::大麦干枯小麦黄，妇人行泣夫走藏。东至集壁西梁洋，问谁腰镰胡与羌。岂无蜀兵三千人，部领辛苦江山长。安得如鸟有羽翅，托身白云还故乡。
杂歌谣辞 步虚词::陈羽::汉武清斋读鼎书，内官扶上画云车。坛上月明宫殿闭，仰看星斗礼空虚。
杂歌谣辞 步虚词 一::刘禹锡::阿母种桃云海际，花落子成二千岁。海风吹折最繁枝，跪捧琼盘献天帝。
杂歌谣辞 步虚词 二::刘禹锡::华表千年鹤一归，凝丹为顶雪为衣。星星仙语人听尽，却向五云翻翅飞。
杂歌谣辞 步虚引::陈陶::小隐山人十洲客，莓苔为衣双耳白。青编为我忽降书，暮雨虹蜺一千尺。赤城门闭六丁直，晓日已烧东海色。朝天半夜闻玉鸡，星斗离离碍龙翼。
五郊乐章 黄帝宫音 舒和::魏徵::御征乘宫出郊甸，安歌率舞逓将迎。自有云门符帝赏，犹持雷鼓荅天成。
五郊乐章 青帝角音 舒和::魏徵::笙歌籥舞属年韶，鹭鼓凫钟展时豫。调露初迎绮春节，承云遽践苍霄驭。
五郊乐章 白帝商音 舒和::魏徵::璿仪气爽惊缇籥，玉吕灰飞含素商。鸣鞞奏管芳羞荐，会舞安歌葆眊扬。
五郊乐章 黑帝羽音 舒和::魏徵::执籥持羽初终曲，朱干玉戚始分行。七德九功咸已畅，明灵降福具穰穰。
享太庙乐章 舒和::魏徵::圣敬通神光七庙，灵心荐祚和万方。严禋克配鸿基远，明德惟馨凤历昌。
祈谷乐章 舒和::褚亮::玉帛牺牲申敬享，金丝戚羽盛音容。庶俾亿龄禔景福，长欣万宇洽时邕。
明堂乐章 舒和::褚亮::御扆合宫承宝历，席图重馆奉明灵。偃武修文九围泰，沈烽静柝八荒宁。
雩祀乐章 舒和::褚亮::凤曲登歌调令序，龙雩集舞泛祥风。彩旞云回昭睿德，朱干电发表神功。
享先农乐章 舒和::褚亮::羽籥低昂文缀已，干戚蹈厉武行初。望岁祈农神所听，延祥介福岂云虚。
祭神州乐章 舒和::褚亮::坤道降祥和庶品，灵心载德厚群生。水土既调三极泰，文武毕备九区平。
祭方丘乐章 舒和::褚亮::玉币牲牷分荐享，羽旄干戚遰成容。一德惟宁两仪泰，三材保合四时邕。
七夕赋咏成篇::陆敬::夙驾鸣鸾启阊阖，霓裳遥裔俨天津。五明霜纨开羽扇，百和香车动画轮。婉娈夜分能几许，靓妆冶服为谁新。片时欢娱自有极，已复长望隔年人。
七夕赋咏成篇::沈叔安::皎皎宵月丽秋光，耿耿天津横复长。停梭且复留残纬，拂镜及早更新妆。彩凤齐驾初成辇，雕鹊填河已作梁。虽喜得同今夜枕，还愁重空明日床。
七夕赋咏成篇::何仲宣::日日思归勤理鬓，朝朝伫望懒调梭。凌风宝扇遥临月，映水仙车远渡河。历历珠星疑拖珮，冉冉云衣似曳罗。通宵道意终无尽，向晓离愁已复多。
阙题::杨师道::汉家伊洛九重城，御路浮桥万里平。桂户雕梁连绮翼，虹梁绣柱映丹楹。朝光欲动千门曙，丽日初照百花明。燕赵蛾眉旧倾国，楚宫腰细本传名。二月桑津期结伴，三春淇水逐关情。兰丛有意飞双蝶，柳叶无趣隐啼莺。扇里细妆将夜并，风前独舞共花荣。两鬟百万谁论价，一笑千金判是轻。不为披图来侍寝，非因主第奉身迎。羊车讵畏青门闭，兔月今宵照后庭。
咏马::杨师道::宝马权奇出未央，雕鞍照曜紫金装。春草初生驰上苑，秋风欲动戏长杨。鸣珂屡度章台侧，细蹀经向濯龙傍。徒令汉将连年去，宛城今已献名王。
奉和圣制送来济应制::许敬宗::万乘腾镳警岐路，百壶供帐饯离宫。御沟分水声难绝，广宴当歌曲易终。兴言共伤千里道，俯迹聊示五情同。良哉既深留帝念，沃化方有赞天聪。
七夕赋咏成篇::许敬宗::一年抱怨嗟长别，七夕含态始言归。飘飘罗袜光天步，灼灼新妆鉴月辉。情催巧笑开星靥，不惜呈露解云衣。所叹却随更漏尽，掩泣还弄昨宵机。
乐府新歌应教::谢偃::青楼绮阁已含春，凝妆艳粉复如神。细细轻裙全漏影，离离薄扇讵障尘。樽中酒色恒宜满，曲里歌声不厌新。紫燕欲飞先遶栋，黄莺始哢即娇人。撩乱垂丝昏柳陌，参差浓叶暗桑津。上客莫畏斜光晚，自有西园明月轮。
从军行::王宏::儿生三日掌上珠，燕颔猿肱秾李肤。十五学剑北击胡，羌歌燕筑送城隅。城隅路接伊川驿，河阳渡头邯郸陌。可怜少年把手时，黄鸟双飞梨花白。秦王筑城三千里，西自临洮东辽水。山边叠叠黑云飞，海畔莓莓青草死。从来战鬬不求勋，杀身为君君不闻。凤皇楼上吹急管，落日裴回肠先断。
于塞北春日思归::陈子良::我家吴会青山远，他乡关塞白云深。为许羁愁长下泪，那堪春色更伤心。惊鸟屡飞恒失侣，落花一去不归林。如何此日嗟迟暮，悲来还作白头吟。
和太尉戏赠高阳公::上官仪::薰炉御史出神仙，云鞍羽盖下芝田。红尘正起浮桥路，青楼遥敞御沟前。倾城比态芳菲节，绝世相娇是六年。惯是洛滨要解珮，本是河间好数钱。翠钗照耀衔云发，玉步逶迤动罗袜。石榴绞带轻花转，桃枝绿扇微风发。无情拂袂欲留宾，讵恨深潭不可越。天津一别九秋长，岂若随闻三日香。南国自然胜掌上，东家复是忆王昌。
咏画障::上官仪::芳晨丽日桃花浦，珠帘翠帐凤凰楼。蔡女菱歌移锦缆，燕姬春望上琼钩。新妆漏影浮轻扇，冶袖飘香入浅流。未减行雨荆台下，自比凌波洛浦游。
春日::上官仪::花轻蝶乱仙人杏，叶密莺啼帝女桑。飞云阁上春应至，明月楼中夜未央。
失群雁::卢照邻::三秋北地雪皑皑，万里南翔渡海来。欲随石燕沈湘水，试逐铜乌绕帝台。帝台银阙距金塘，中间鹓鹭已成行。先过上苑传书信，暂下中州戏稻粱。虞人负缴来相及，齐客虚弓忽见伤。毛翎频顿飞无力，羽翮摧颓君不识。唯有庄周解爱鸣，复道郊哥重奇色。惆怅惊思悲未已，裴回自怜中罔极。传闻有鸟集朝阳，讵胜仙凫迩帝乡。云间海上应鸣舞，远得鹍弦犹独抚。金龟全写中牟印，玉鹄当变莱芜釜。愿君弄影凤皇池，时忆笼中摧折羽。
释疾文三歌 一::卢照邻::岁将暮兮欢不再，时已晚兮忧来多。东郊绝此麒麟笔，西山秘此凤凰柯。
登封大酺歌四首 一::卢照邻::明君封禅日重光，天子垂衣历数长。九州四海常无事，万岁千秋乐未央。
登封大酺歌四首 二::卢照邻::日观仙云随凤辇，天门瑞雪照龙衣。繁弦绮席方终夜，妙舞清歌欢未归。
登封大酺歌四首 三::卢照邻::翠凤逶迤登介丘，仙鹤裴回天上游。借问乾封何所乐，人皆寿命得千秋。
登封大酺歌四首 四::卢照邻::千年圣主应昌期，万国淳风王化基。请比上古无为代，何如今日太平时。
九月九日登玄武山::卢照邻::九月九日眺山川，归心归望积风烟。他乡共酌金花酒，万里同悲鸿雁天。
奉和春日二首 一::元万顷::花轻蘂乱仙人杏，叶密莺喧帝女桑。飞云阁上春应至，明月楼中夜未央。
奉和春日二首 二::元万顷::凤辇迎风乘紫阁，鸾车避日转彤闱。中堂促管淹春望，后殿清歌开夜扉。
奉和圣制夏日游石淙山::狄仁杰::宸晖降望金舆转，仙路峥嵘碧涧幽。羽杖遥临鸾鹤驾，帷宫直坐凤麟洲。飞泉洒液恒疑雨，密树含凉镇似秋。老臣预陪悬圃宴，余年方共赤松游。
奉和立春游苑迎春应制::崔日用::乘时迎气正璿衡，灞浐烟氛向晚清。剪绮裁红妙春色，宫梅殿柳识天情。瑶筐彩燕先呈端，金缕晨鸡未学鸣。圣泽阳和宜宴乐，年年捧日向东城。
奉和圣制春日幸望春宫应制::崔日用::东郊风物正熏馨，素浐凫鹥戏绿汀。凤阁斜通平乐观，龙旗直逼望春亭。光风摇动兰英紫，淑气依迟柳色青。渭浦明晨修禊事，群公倾贺水心铭。
奉和人日重宴大明宫恩赐彩缕人胜应制::崔日用::新年宴乐坐东朝，钟鼓铿锽大乐调。金屋瑶筐开宝胜，花笺彩笔颂春椒。曲池苔色冰前液，上苑梅香雪里娇。宸极此时飞圣藻，微臣窃抃预闻韶。
夜宴安乐公主宅::崔日用::银烛金屏坐碧堂，只言河汉动神光。主家盛时欢不极，才子能歌夜未央。
饯唐永昌::崔日用::洛阳桴鼓今不鸣，朝野咸推重太平。冬至冰霜俱怨别，春来花鸟若为情。
句::崔日用::彼名流兮左氏癖，意玄远兮冠今夕。
奉和幸安乐公主山庄应制::宗楚客::玉楼银榜枕严城，翠盖红旗列禁营。日映层岩图画色，风摇杂树管弦声。水边重阁含飞动，云里孤峰类削成。幸睹八龙游阆苑，无劳万里访蓬瀛。
奉和圣制喜雪应制::宗楚客::飘飘瑞雪下山川，散漫轻飞集九埏。似絮还飞垂柳陌，如花更绕落梅前。影随明月团纨扇，声将流水杂鸣弦。共荷神功万庾积，终朝圣寿百千年。
兴庆池侍宴应制::苏瓌::金阙平明宿雾收，瑶池式宴俯清流。瑞凤飞来随帝辇，祥鱼出戏跃王舟。帷齐绿树当筵密，盖转缃荷接岸浮。如临窃比微臣惧，若济叨陪圣主游。
咏史诗 骕骦陂::胡曾::行行西至一荒陂，因笑唐公不见机。莫惜骕骦输令尹，汉东宫阙早时归。
咏史诗 夹谷::胡曾::夹谷莺啼三月天，野花芳草整相鲜。来时不见侏儒死，空笑齐人失措年。
咏史诗 吴宫::胡曾::草长黄池千里余，归来宗庙已丘墟。出师不听忠臣谏，徒耻穷泉见子胥。
咏史诗 摩笄山::胡曾::春草绵绵岱日低，山边立马看摩笄。黄莺也解追前事，来向夫人死处啼。
咏史诗 房陵::胡曾::赵王一旦到房陵，国破家亡百恨增。魂断丛台归不得，夜来明月为谁升。
咏史诗 濮水::胡曾::青春行役思悠悠，一曲汀蒲濮水流。正见涂中龟曳尾，令人特地感庄周。
咏史诗 柏举::胡曾::野田极目草茫茫，吴楚交兵此路傍。谁料伍员入郢后，大开陵寝挞平王。
咏史诗 望夫山::胡曾::一上青山便化身，不知何代怨离人。古来节妇皆销朽，独尔不为泉下尘。
咏史诗 金义岭::胡曾::凿开山岭引湘波，上去昭回不较多。无限鹊临桥畔立，适来天道过天河。
咏史诗 云云亭::胡曾::一上高亭日正晡，青山重叠片云无。万年松树不知数，若个蚪枝是大夫。
咏史诗 阿房宫::胡曾::新建阿房壁未干，沛公兵已入长安。帝王苦竭生灵力，大业沙崩固不难。
咏史诗 沙丘::胡曾::年年游览不曾停，天下山川欲遍经。堪笑沙丘才过处，銮舆风过鲍鱼腥。
咏史诗 咸阳::胡曾::一朝阎乐统群凶，二世朝廷扫地空。唯有渭川流不尽，至今犹绕望夷宫。
咏史诗 废丘山::胡曾::此水虽非禹凿开，废丘山下重萦回。莫言只解东流去，曾使章邯自杀来。
咏史诗 广武山::胡曾::数罪楚师应夺气，底须多论破深艰。仓皇鬬智成何语，遗笑当时广武山。
咏史诗 长安::胡曾::关东新破项王归，赤帜悠扬日月旗。从此汉家无敌国，争教彭越受诛夷。
咏史诗 鸿门::胡曾::项籍鹰扬六合晨，鸿门开宴贺亡秦。樽前若取谋臣计，岂作阴陵失路人。
咏史诗 汉中::胡曾::荆棘苍苍汉水湄，将坛烟草覆余基。适来投石空江上，犹似龙颜纳谏时。
咏史诗 泜水::胡曾::韩信经营按镆铘，临戎叱咤有谁加。犹疑转战逢勍敌，更向军中问左车。
咏史诗 云梦::胡曾::汉祖听谗不可防，伪游韩信果罹殃。十年辛苦平天下，何事生擒入帝乡。
咏史诗 高阳::胡曾::路入高阳感郦生，逢时长揖便论兵。最怜伏轼东游日，下尽齐王七十城。
咏史诗 四皓庙::胡曾::四皓忘机饮碧松，石岩云殿隐高踪。不知俱出龙楼后，多在商山第几重。
咏史诗 霸陵::胡曾::原头日落雪边云，犹放韩卢逐兔群。况是四方无事日，霸陵谁识旧将军。
咏史诗 昆明池::胡曾::欲出昆明万里师，汉皇习战此穿池。如何一面图攻取，不念生灵气力疲。
咏史诗 回中::胡曾::武皇无路及昆丘，青鸟西沈陇树秋。欲问生前躬祀日，几烦龙驾到泾州。
咏史诗 东门::胡曾::何人知足反田庐，玉管东门饯二疏。岂是不荣天子禄，后贤那使久闲居。
咏史诗 射熊馆::胡曾::汉帝荒唐不解忧，大夸田猎废农收。子云徒献长杨赋，肯念高皇沐雨秋。
咏史诗 昆阳::胡曾::师克由来在协和，萧王兵马固无多。谁知大敌昆阳败，却笑前朝困楚歌。
咏史诗 七里滩::胡曾::七里青滩映碧层，九天星象感严陵。钓鱼台上无丝竹，不是高人谁解登。
咏史诗 颍川::胡曾::古贤高尚不争名，行止由来动杳冥。今日浪为千里客，看花惭上德星亭。
咏史诗 江夏::胡曾::黄祖才非长者俦，祢衡珠碎此江头。今来鹦鹉洲边过，惟有无情碧水流。
咏史诗 官渡::胡曾::本初屈指定中华，官渡相持勒虎牙。若使许攸财用足，山河争得属曹家。
咏史诗 灞岸::胡曾::长安城外白云秋，萧索悲风灞水流。因想汉朝离乱日，仲宣从此向荆州。
咏史诗 濡须桥::胡曾::徒向濡须欲受降，英雄才略独无双。天心不与金陵便，高步何由得渡江。
咏史诗 豫州::胡曾::策马行行到豫州，祖生寂寞水空流。当时更有三年寿，石勒寻为关下囚。
咏史诗 八公山::胡曾::苻坚举国出西秦，东晋危如累卵晨。谁料此山诸草木，尽能排难化为人。
下第::胡曾::翰苑何时休嫁女，文昌早晚罢生儿。上林新桂年年发，不许平人折一枝。
赠薛涛::胡曾::万里桥边女校书，枇杷花下闭门居。扫眉才子知多少，管领春风总不如。
采莲::方干::采莲女儿避残热，隔夜相期侵早发。指剥春葱腕似雪，画桡轻拨蒲根月。兰舟迟速有输赢，先到河湾赌何物。才到河湾分首去，散在花间不知处。
元日::方干::晨鸡两遍报更阑，刁斗无声晓漏干。暖日映山调正气，东风入树舞残寒。轩车欲识人间感，献岁须来帝里看。才酌屠苏定年齿，坐中惟笑鬓毛斑。
别从兄郜::方干::展翅开帆秪待风，吹嘘成事古今同。已呼断雁归行里，全胜枯鳞在辙中。若许死前恩少报，终期言下命潜通。临岐再拜无余事，愿取文章达圣聪。
寄江陵王少府::方干::分手频曾变寒暑，迢迢远意各何如。波涛一阻两乡梦，岁月无过双鲤鱼。吟处落花藏笔砚，睡时斜雨湿图书。此来俗辈皆疏我，唯有故人心不疏。
题睦州乌龙山禅居::方干::曙后月华犹冷湿，自知坐卧逼天宫。晨鸡未暇鸣山底，早日先来照屋东。人世驱驰方丈内，海波摇动一杯中。伴师长住应难住，归去仍须入俗笼。
寄杭州于郎中::方干::虽云圣代识贤明，自是山河应数生。大雅篇章无弟子，高门世业有公卿。入楼早月中秋色，遶郭寒潮半夜声。白屋青云至悬阔，愚儒肝胆若为倾。
寄灵武胡常侍::方干::青云直上路初通，已在明君倚注中。欲遣为霖安九有，先令作相赞东宫。自从忠谠承天眷，更用文篇续国风。最是何人感恩德，谢敷星下钓渔翁。
上张舍人::方干::海内芳声谁可并，承家三代相门深。剖符已副东人望，援笔曾传圣主心。此地清廉惟饮水，四方焦热待为霖。他年莫学鸱夷子，远泛扁舟用铸金。
赠邻居袁明府::方干::隔竹每呼皆得应，二心亲熟更如何。文章锻炼犹相似，年齿参差不校多。雨后卷帘看越岭，更深欹枕听湖波。朝昏幸得同醒醉，遮莫光阴自下坡。
孙氏林亭::方干::池亭才有二三亩，风景胜于千万家。瑟瑟林排全巷竹，猩猩血染半园花。并床欹枕逢春尽，援笔持杯到日斜。丱角相知成白首，而今欢笑莫咨嗟。
漳州阳亭言事寄于使君::方干::谢守登城对远峰，金英泛泛满金锺。楼头风景八九月，床下水云千万重。红斾朝昏虽许近，清才今古定难逢。鲤鱼纵是凡鳞鬣，得在膺门合作龙。
别胡中丞::方干::二年朝夜见双旌，心魄知恩梦亦惊。幽贱麤能分菽麦，从容岂合遇公卿。吹嘘若自毫端出，羽翼应从肉上生。却恨此身唯一死，空将一死报犹轻。
游张公洞寄陶校书::方干::步步势穿江底去，此中危滑转身难。下蒸阴气松萝湿，外制温风杖屦寒。数里烟云方觉异，前程世界更应宽。由来委曲寻仙路，不似先生换骨丹。
题睦州郡中千峰榭::方干::岂知平地似天台，朱户深沈别径开。曳响露蝉穿树去，斜行沙鸟向池来。窗中早月当琴榻，墙上秋山入酒杯。何事此中如世外，应缘羊祜是仙才。
登新城县楼赠蔡明府::方干::杨震东来是宦游，政成登此自消忧。草中白道穿村去，树里清溪照郭流。纵目四山宜永日，开襟五月似高秋。不知县籍添新户，但见川原桑柘稠。
和于中丞登扶风亭::方干::避石攀萝去不迷，行时举步似丹梯。东轩海日已先照，下界晨鸡犹未啼。郭里云山全占寺，村前竹树半藏溪。谢公吟望多来此，此地应将岘首齐。
赠信州高员外::方干::溪势盘回绕郡流，饶阳春色满溪楼。岂唯啼鸟催人醉，更有繁花笑客愁。蹇拙命中迷直道，仁慈风里驻扁舟。膺门若感深恩去，终杀微躯未足酬。
漳州于使君罢郡如之任漳南去上国二十四州使君无非亲故::方干::漳南罢郡如之任，二十四州相次迎。泊岸旗幡邮吏拜，连山风雨探人行。月中倚棹吟渔浦，花底垂鞭醉凤城。
送弟子伍秀才赴举::方干::天遣相门延积庆，今同太庙荐嘉宾。柳条此日同谁折，桂树明年为尔春。倚棹寒吟渔浦月，垂鞭醉入凤城尘。由来不要文章得，要且文章出众人。
贻高谠::方干::都缘相府有宗兄，却恐妨君正路行。石上长松自森秀，雪中孤玉更凝明。西陵晓月中秋色，北固军鼙半夜声。幸有清才与洪笔，何愁高节不公卿。
题长洲陈明府小亭::方干::坐看孤峭却劳神，还是微吟到日曛。松鹤认名呼得下，沙蝉飞处听犹闻。夜阑亦似深山月，雨后唯关满屋云。便此逍遥应不易，朱衣红斾未容君。
送朱二十赴涟水::方干::到县却应嫌水阔，离家终是见山疏。笙歌不驻难辞酒，舟檝将行负担书。为政必能安楚老，向公犹可钓淮鱼。鸾凰取便多如此，掠地斜飞上太虚。
德政上睦州胡中丞::方干::上德由来合动天，旌旗到日是丰年。群书已熟无人似，五字研成举世传。莫道政声同宇宙，须知紫气满山川。岂唯里巷皆苏息，犹有恩波及钓船。
袁明府以家酝寄余余以山梅答赠非唯四韵兼亦双关::方干::封匏寄酒提携远，织笼盛梅答赠迟。九度搅和谁用法，四边窥摘自攀枝。樽罍泛蚁堪尝日，童稚驱禽欲熟时。毕卓醉狂潘氏少，倾来掷去恰相宜。
上杭州姚郎中::方干::能除疾瘼似良医，一郡乡风当日移。身贵久离行药伴，才高独作后人师。春游下马皆成宴，吏散看山即有诗。借问公方与文道，而今中夏更传谁。
送叶秀才赴举兼呈吕少监::方干::君辞旧里一年期，艺至心身亦自知。尊尽离人看北斗，月寒惊鹊绕南枝。书回册市砧应绝，棹出村潭菊未衰。与尔相逢终不远，昨闻秘监在台墀。
自缙云赴郡溪流百里轻棹一发曾不崇朝叙事四韵寄献段郎中::方干::激箭溪湍势莫凭，飘然一叶若为乘。仰瞻青壁开天罅，斗转寒湾避石棱。巢鸟夜惊离岛树，啼猿昼怯下岩藤。此中明日寻知己，恐似龙门不易登。
胡中丞早梅::方干::不独闲花不共时，一株寒艳尚参差。凌晨未喷含霜朵，应候先开亚水枝。芬郁合将兰并茂，凝明应与雪相宜。谢公吟赏愁飘落，可得更拈长笛吹。
牡丹::方干::借问庭芳早晚栽，座中疑展画屏开。花分浅浅胭脂脸，叶堕殷殷腻粉腮。红砌不须夸芍药，白蘋何用逞重台。殷勤为报看花客，莫学游蜂日日来。
观项信水墨::方干::险峭虽从笔下成，精能皆自意中生。倚云孤桧知无朽，挂壁高泉似有声。转扇惊波连岸动，回灯落日向山明。小年师祖过今祖，异域应传项信名。
书桃花坞周处士壁::方干::醉吟雪月思深苦，思苦神劳华髪生。自学古贤修静节，唯应野鹤识高情。细泉出石飞难尽，孤烛和云湿不明。何事懒于嵇叔夜，更无书札答公卿。
题桐庐谢逸人江居::方干::少小高眠无一事，五侯勋盛欲如何。湖边倚仗寒吟苦，石上横琴夜醉多。鸟自树梢随果落，人从窗外卸帆过。由来朝市为真隐，可要栖身向薜萝。
叙雪寄喻凫::方干::密片无声急复迟，纷纷犹胜落花时。从容不觉藏苔迳，宛转偏宜傍柳丝。透室虚明非月照，满空回散是风吹。高人坐卧才方逸，援笔应成六出词。
又叙雪寄喻凫::方干::密片繁声旋不销，萦风杂霰转飘飖。澄江莫蔽长流色，衰柳难黏自动条。湿气添寒酤酒夜，素花迎曙卷帘朝。此时明迳无行迹，唯望徽之问寂寥。
哭秘书姚少监::方干::寒空此夜落文星，星落文留万古名。入室几人成弟子，为儒是处哭先生。家无谏草逢明代，国有遗篇续正声。晓向平原陈葬礼，悲风吹雨湿铭旌。
送人宰永泰::方干::北人虽泛南流水，称意南行莫恨赊。道路先经毛竹岭，风烟渐近刺桐花。舟停渔浦犹为客，县入樵溪似到家。下马政声王事少，应容闲吏日高衙。
旅次洋州寓居郝氏林亭::方干::举目纵然非我有，思量似在故山时。鹤盘远势投孤屿，蝉曳残声过别枝。凉月照窗欹枕倦，澄泉遶石泛觞迟。青云未得平行去，梦到江南身旅羇。
茅山赠洪拾遗::方干::圣代谏臣停谏舌，求归故里傲云霞。溪头讲树缆渔艇，箧里朝衣输酒家。但爱身闲辞禄俸，那嫌岁计在桑麻。我来幸与诸生异，问答时容近绛纱。
睦州吕郎中郡中环溪亭::方干::为是仙才登望处，风光便似武陵春。闲花半落犹迷蝶，白鸟双飞不避人。树影兴余侵枕簟，荷香坐久着衣巾。暂来此地非多日，明主那容借寇恂。
赠华阴隐者::方干::少微夜夜当仙掌，更有何人在此居。花月旧应看浴鹤，松萝本自伴删书。素琴醉去经宵枕，衰髪寒来向日梳。故国多年归未遂，因逢此地忆君庐。
上杭州杜中丞::方干::昔用雄才登上第，今将重德合明君。苦心多为安民术，援笔皆成出世文。寒角细吹孤峤月，秋涛横卷半江云。掠天逸势应非久，一鹗那栖众鸟群。
赠处州段郎中::方干::幸见仙才领郡初，郡城孤峭似仙居。杉萝色里游亭榭，瀑布声中阅簿书。德重自将天子合，情高元与世人疏。寒潭是处清连底，宾席何心望食鱼。
书法华寺上方禅壁::方干::砌下松巅有鹤栖，孤猿亦在鹤边啼。卧闻雷雨归岩早，坐见星辰去地低。一迳穿缘应就郭，千花掩映似无溪。是非生死多忧恼，此日蒙师为破迷。
书吴道隐林亭::方干::藓榭莎亭萝筿阴，依稀气象似山林。橘枝亚路黄苞重，井脉牵湖碧甃深。稚子遮门留熟客，惊蝉入座避游禽。四邻不见孤高处，翻笑腾腾只醉吟。
陪王大夫泛湖::方干::去去凌晨回见星，木兰舟稳画桡轻。白波潭上鱼龙气，红树林中鸡犬声。蜜炬烧残银汉昃，羽觞飞急玉山倾。此时检点诸名士，却是渔翁无姓名。
赠会稽张少府::方干::高节何曾似任官，药苗香洁备常餐。一分酒户添犹得，五字诗名隐即难。笑我无媒生鹤髪，知君有意忆渔竿。明年莫便还家去，镜里云山且共看。
送郑台处士归绛岩::方干::荣启先生挟琴去，厌寻灵胜忆岩栖。白猿垂树窗边月，红鲤惊钩竹外溪。惯采药苗供野馔，曾书蕉叶寄新题。古贤犹怆河梁别，未可匆匆便解携。
因话天台胜异仍送罗道士::方干::积翠千层一径开，遥盘山腹到琼台。藕花飘落前岩去，桂子流从别洞来。石上丛林碍星斗，窗边瀑布走风雷。纵云孤鹤无留滞，定恐烟萝不放回。
哭喻凫先辈::方干::日夜役神多损寿，先生下世未中年。撰碑纵托登龙伴，营奠应支卖鹤钱。孤垅阴风吹细草，空窗湿气渍残篇。人间别更无冤事，到此谁能与问天。
湖北有茅斋湖西有松岛轻棹往返颇谐素心因成四韵::方干::湖北湖西往复还，朝昏只处自由间。暑天移榻就深竹，月夜乘舟归浅山。遶砌紫鳞欹枕钓，垂檐野果隔窗攀。古贤暮齿方如此，多笑愚儒鬓未斑。
鉴湖西岛言事::方干::慵拙幸便荒僻地，纵听猿鸟亦何愁。偶斟药酒欺梅雨，却著寒衣过麦秋。岁计有时添橡实，生涯一半在渔舟。世人若便无知己，应向此溪成白头。
山中言事::方干::欹枕亦吟行亦醉，卧吟行醉更何营。贫来犹有故琴在，老去不过新髪生。山鸟踏枝红果落，家童引钓白鱼惊。潜夫自有孤云侣，可要王侯知姓名。
赠萧山彭少府::方干::作尉孜孜更寒苦，操心至癖不为清。虽将剑鹤支残债，犹有歌篇取盛名。尽拟勤求为弟子，皆将疑义问先生。与君相识因儒术，岁月弥多别有情。
赠式上人::方干::纵居鼙角喧阗处，亦共云溪邃僻同。万虑全离方寸内，一生多在五言中。芰荷叶上难停雨，松桧枝间自有风。莫笑旅人终日醉，吾将大醉与禅通。
赠钱塘湖上唐处士::方干::我爱君家似洞庭，冲湾泼岸夜波声。蟾蜍影里清吟苦，舴艋舟中白发生。常共酒杯为侣伴，复闻纱帽见公卿。莫言举世无知己，自有孤云识此情。
山中言事::方干::日与村家事渐同，烧松啜茗学邻翁。池塘月撼芙蕖浪，窗户凉生薜荔风。书幌昼昏岚气里，巢枝俯折雪声中。山阴钓叟无知己，窥镜挦多鬓欲空。
题陶详校书阳羡隐居::方干::芸香署里从容步，阳羡山中啸傲情。竿底紫鳞输钓伴，花边白犬吠流莺。长潭五月含冰气，孤桧中宵学雨声。便泛扁舟应未得，鸱夷弃相始垂名。
秋晚林中寄宾幕::方干::八月萧条九月时，沙蝉海燕各分飞。杯盂未称尝生酒，砧杵先催试熟衣。泉漱玉声冲石窦，橘垂朱实压荆扉。无过纵有家山思，印绶留连争得归。
与乡人鉴休上人别::方干::此日因师话乡里，故乡风土我偏谙。一枝竹叶如溪北，半树梅花似岭南。山夜猎徒多信犬，雨天村舍未催蚕。如今休作还家意，两须垂丝已不堪。
送王霖赴举::方干::自古主司看荐士，明年应是不参差。须凭吉梦为先兆，必恐长才偶盛时。北阙上书冲雪早，西陵中酒趁潮迟。郄诜可要真消息，只向春前便得知。
思越中旧游寄友::方干::甸外山川无越国，依稀只似剑门西。镜中叠浪摇星斗，城上繁花咽鼓鼙。断臂青猿啼玉笥，成行白鸟下耶溪。此中曾是同游处，迢递寻君梦不迷。
陪胡中丞泛湖::方干::仙舟仙药醉行春，上界稀逢下界人。绮绣峰前闻野鹤，旌旗影里见游鳞。澄潭彻底齐心镜，杂树含芳让锦茵。凡许从容谁不幸，就中光显是州民。
叙雪献员外::方干::纷纭宛转更堪看，压竹摧巢井径漫。风柳细条粘不得，春溪绿色蔽应难。清辉直认中庭月，湿气偏添半夜寒。谢守来吟才更逸，郢词先至彩毫端。
王将军::方干::大志无心守章句，终怀上略致殊功。保宁帝业青萍在，投弃儒书绛帐空。密雪曙连葱岭道，青松夜起柳营风。将星依旧当文座，应念愚儒命未通。
阳亭言事献漳州于使君::方干::重叠山前对酒樽，腾腾兀兀度朝昏。平明疏磬白云寺，遥夜孤砧红叶村。去鸟岂知烟树远，惊鱼应觉露荷翻。旅人寄食逢黄菊，每见故人思故园。
海石榴::方干::亭际夭妍日日看，每朝颜色一般般。满枝犹待春风力，数朵先欺腊雪寒。舞蝶似随歌拍转，游人只怕酒杯干。久长年少应难得，忍不丛边到夜观。
嘉兴许明府::方干::檇李转闻风教好，重门夜不上重关。腰悬墨绶三年外，身去青云一步间。勤苦字人酬帝力，从容对客问家山。升沈路别情犹在，不忘乡中旧往还。
再题路支使南亭::方干::行处避松兼碍石，即须门径落斜开。爱邀旧友看渔钓，贪听新禽驻酒杯。树影不随明月去，溪声常送落花来。睡时分得江淹梦，五色毫端弄逸才。
路支使小池::方干::广狭偶然非制定，犹将方寸像沧溟。一泓春水无多浪，数尺晴天几个星。露满玉盘当半夜，匣开金镜在中庭。主人垂钓常来此，虽把鱼竿醉未醒。
哭江西处士陈陶::方干::寿尽天年命不通，钓溪吟月便成翁。虽云挂剑来坟上，亦恐藏书在壁中。巢父精灵归大夜，客儿才调振遗风。南华至理须齐物，生死即应无异同。
越中言事二首 一::方干::异术闲和合圣明，湖光浩气共澄清。郭中云吐啼猿寺，山上花藏调角城。香起荷湾停棹饮，丝垂柳陌约鞭行。游人今日又明日，不觉镜中新髪生。
越中言事二首 二::方干::云霞水木共苍苍，元化分功秀一方。百里湖波轻撼月，五更军角慢吹霜。沙边贾客喧鱼市，岛上潜夫醉笋庄。终岁逍遥仁术内，无名甘老买臣乡。
题龙瑞观兼呈徐尊师::方干::或雨或云常不定，地灵云雨自无时。世人莫识神方字，仙鸟偏栖药树枝。远壑度年如晦暝，阴溪入夏有凌澌。此中唯有师知我，未得寻师即梦师。
送陈秀才将游霅上便议北归::方干::婆娑恋酒山花尽，绕缭还家水路通。转檝拟从青草岸，吹帆犹是白蘋风。淮边欲暝军鼙急，洛下先寒苑树空。诗句因余更孤峭，书题不合忘江东。
送吴彦融赴举::方干::用心精至自无疑，千万人中似汝稀。上国才将五字去，全家便待一枝归。西陵柳路摇鞭尽，北固潮程挂席飞。想见明年榜前事，当时分散著来衣。
同萧山陈长官县楼登望::方干::坐看南北与西东，远近无非礼义中。一县繁花香送雨，五株垂柳绿牵风。寒涛背海喧还静，驿路穿林断复通。仲叔受恩多感恋，裴回却怕酒壶空。
送何道者::方干::何事忽来还忽去，孤云不定鹤情高。真经与术添年寿，灵药分功入鬓毛。必拟一身生羽翼，终看陆地作波涛。遍寻岩洞求仙者，即恐无人似尔曹。
酬将作于少监::方干::由来至宝出毫端，五色炎光照室寒。仰望孤峰知耸峻，前临积水见波澜。冰丝织络经心久，瑞玉雕磨措手难。不是散斋兼拭目，寻常未便借人看。
雪中寄殷道士::方干::大片纷纷小片轻，雨和风击更纵横。园林入夜寒光动，窗户凌晨湿气生。蔽野吞村飘未歇，摧巢压竹密无声。山阴道士吟多兴，六出花边五字成。
宋从事::方干::出众仙才是谪仙，裁霞曳绣一篇篇。虽将洁白酬知己，自有风流助少年。欹枕卧吟荷叶雨，持杯坐醉菊花天。冥搜太苦神应乏，心在虚无更那边。
出山寄苏从事::方干::寸心似火频求荐，两鬓如霜始息机。隔岸鸡鸣春耨去，邻家犬吠夜渔归。倚松长啸宜疏拙，拂石欹眠绝是非。多谢元瑜怜野贱，时回车马发光辉。
送杭州李员外::方干::政成何用满三年，上界群仙待谪仙。便赴新恩归紫禁，还从旧路上青天。笙歌怨咽当离席，更漏丁东在画船。必恐驻班留立位，前程一步是炉烟。
赠李支使::方干::药成平地是寥天，三十人中最少年。白雪振声来辇下，青云开路到床前。公卿位近应翘足，荀宋才微可拍肩。一等孔门为弟子，愚儒独自赋归田。
卢卓山人画水::方干::常闻画石不画水，画水至难君得名。海色未将蓝汁染，笔锋犹傍墨花行。散吞高下应无岸，斜蹙东南势欲倾。坐久神迷不能决，却疑身在小蓬瀛。
废宅::方干::主人何处独裴回，流水自流花自开。若见故交皆散去，即应新燕不归来。入门缭绕穿荒竹，坐石逡巡染绿苔。应是曾经恶风雨，修桐半折损琴材。
题宝林山禅院::方干::山捧亭台郭遶山，遥盘苍翠到山巅。嵒中古井虽通海，窟里阴云不上天。罗列众星依木末，周回万室在檐前。我来可要归禅老，一寸寒灰已达玄。
题越州袁秀才林亭::方干::清邃林亭指画开，幽岩别派像天台。坐牵蕉叶题诗句，醉触藤花落酒杯。白鸟不归山里去，红鳞多自镜中来。终年此地为吟伴，早起寻君薄暮回。
题龟山穆上人院::方干::修持百法过半百，日往月来心更坚。床上水云随坐夏，林西山月伴行禅。寒蜩远韵来窗里，白鸟斜行起砌边。我爱寻师师访我，只应寻访是因缘。
赠美人四首 一::方干::直缘多艺用心劳，心路玲珑格调高。舞袖低徊真蛱蝶，朱唇深浅假樱桃。粉胸半掩疑晴雪，醉眼斜回小样刀。才会雨云须别去，语惭不及琵琶槽。
赠美人四首 二::方干::严冬忽作看花日，盛暑翻为见雪时。坐上弄娇声不转，尊前掩笑意难知。含歌媚盼如桃叶，妙舞轻盈似柳枝。年几未多犹怯在，些些私语怕人疑。
赠美人四首 三::方干::酒蕴天然自性灵，人间有艺总关情。剥葱十指转筹疾，舞柳细腰随拍轻。常恐胸前春雪释，惟愁座上庆云生。若教梅尉无仙骨，争得仙娥驻玉京。
赠美人四首 四::方干::昔日仙人今玉人，深冬相见亦如春。倍酬金价微含笑，才发歌声早动尘。昔岁曾为萧史伴，今朝应作宋家邻。百年别后知谁在，须遣丹青画取真。
听段处士弹琴::方干::几年调弄七条丝，元化分功十指知。泉迸幽音离石底，松含细韵在霜枝。窗中顾兔初圆夜，竹上寒蝉尽散时。唯有此时心更静，声声可作后人师。
初归镜中寄陈端公::方干::去岁离家今岁归，孤帆梦向鸟前飞。必知芦笋侵沙井，兼被藤花占石矶。云岛采茶常失路，雪龛中酒不关扉。故交若问逍遥事，玄冕何曾胜苇衣。
再题龙泉寺上方::方干::牛斗正齐群木末，鸟行横截众山腰。路盘砌下兼穿竹，井在岩头亦统潮。海岸四更看日出，石房三月任花烧。未能割得繁华去，难向此中甘寂寥。
叙钱塘异胜::方干::暖景融融寒景清，越台风送晓钟声。四郊远火烧烟月，一道惊波撼郡城。夜雪未知东岸绿，春风犹放半江晴。谢公吟处依稀在，千古无人继盛名。
赠中岩王处士::方干::垂杨袅袅草芊芊，气象清深似洞天。援笔便成鹦鹉赋，洗花须用桔槔泉。商于避世堪同日，渭曲逢时必有年。直恐刚肠闲未得，醉吟争奈被才牵。
初归故里献侯郎中::方干::常思旧里欲归难，已作归心即自宽。此日早知无爵位，当时便合把渔竿。朝昏入闰春将逼，城邑多山夏却寒。不是幽愚望荣忝，君侯异礼亦何安。
归睦州中路寄侯郎中::方干::颜巷萧条知命后，膺门感激受恩初。却容鹤髪还蜗舍，犹梦渔竿从隼旟。新定暮云吞故国，会稽春草入贫居。乡中自古为儒者，谁得公侯降尺书。
题报恩寺上方::方干::来来先上上方看，眼界无穷世界宽。岩溜喷空晴似雨，林萝碍日夏多寒。众山迢递皆相叠，一路高低不记盘。清峭关心惜归去，他时梦到亦难判。
送永嘉王令之任二首 一::方干::定拟孜孜化海边，须判素髪侮流年。波涛不应双溪水，分野长如二月天。浮客若容开荻地，钓翁应免税苔田。前贤未必全堪学，莫读当时归去篇。
送永嘉王令之任二首 二::方干::虽展县图如到县，五程犹入缙云东。山间阁道盘岩底，海界孤峰在浪中。礼法未闻离汉制，土宜多说似吴风。字人若用非常术，唯要旬时便立功。
盐官王长官新创瑞隐亭::方干::指画便分元化力，周回秀绝自清机。孤云恋石寻常住，落絮萦风特地飞。雏鸟啼花催酿酒，惊鱼溅水误沾衣。明年秩满难将去，何似先教画取归。
李户曹小妓天得善击越器以成曲章::方干::越器敲来曲调成，腕头匀滑自轻清。随风摇曳有余韵，测水浅深多泛声。昼漏丁当相续滴，寒蝉计会一时鸣。若教进上梨园去，众乐无由更擅名。
岁晚言事寄乡中亲友::方干::急景苍茫昼若昏，夜风干峭触前轩。寒威半入龙蛇窟，暖气全归草树根。蜡烬凝来多碧焰，香醪滴处有冰痕。尺书未达年应老，先被新春入故园。
赠孙百篇::方干::御题百首思纵横，半日功夫举世名。羽冀便从吟处出，珠玑续向笔头生。莫嫌黄绶官资小，必料青云道路平。才子风流复年少，无愁高卧不公卿。
赠夏侯评事::方干::傍窥盛德与高节，缅想应无前后人。讲论参同深到骨，停腾姹女立成银。棋功过却杨玄宝，易义精于梅子真。朱紫侯门犹不见，可知岐路有风尘。
送郑端公::方干::圣主伫知宣室事，岂容才子滞长沙。随珠此去方酬德，赵璧当时误指瑕。骢马将离江浦月，绣衣却照禁中花。应怜寂寞沧洲客，烟汉尘泥相去赊。
题故人废宅二首 一::方干::举目凄凉入破门，鲛人一饭尚知恩。闲花旧识犹含笑，怪石无情更不言。樵叟和巢伐桃李，牧童兼草踏兰荪。壶觞笑咏随风去，唯有声声蜀帝魂。
题故人废宅二首 二::方干::寒莎野树入荒庭，风雨萧萧不掩扃。旧径已知无孟竹，前溪应不浸荀星。精灵消散归寥廓，功业传留在志铭。薄暮停车更凄怆，山阳邻笛若为听。
寄于少监::方干::修持清苦振佳声，众鸟那知一鹗情。蹑履三千皆后学，抟风九万即前程。名将日月同时朽，身是山河应数生。从此云泥更悬阔，渔翁不合见公卿。
和剡县陈明府登县楼::方干::郭里人家如掌上，檐前树木映窗棂。烟霞若接天台地，分野应侵婺女星。驿路古今通北阙，仙溪日夜入东溟。彩衣才子多吟啸，公退时时见画屏。
项洙处士画水墨钓台::方干::画石画松无两般，犹嫌瀑布画声难。虽云智惠生灵府，要且功夫在笔端。泼处便连阴洞黑，添来先向朽枝干。我家曾寄双台下，往往开图尽日看。
赠天台叶尊师::方干::莫见平明离少室，须知薄暮入天台。常时爱缩山川去，有夜自携星月来。灵药不知何代得，古松应是长年栽。先生暗笑看棋者，半局棋边白发催。
寄台州孙从事百篇::方干::圣世科名酬志业，仙州秀色助神机。梅真入仕提雄笔，阮瑀从军著彩衣。昼寝不知山雪积，春游应趁夜潮归。相思莫讶音书晚，鸟去犹须叠日飞。
送睦州侯郎中赴阙::方干::昔著政声闻国外，今留儒术化江东。青云旧路归仙掖，白凤新词入圣聪。弦管未知银烛晓，旌旗已侍锦帆风。郡人难议酬恩德，遍在三年礼遇中。
朱秀才庭际蔷薇::方干::绣难相似画难真，明媚鲜妍绝比伦。露压盘条方到地，风吹艳色欲烧春。断霞转影侵西壁，浓麝分香入四邻。看取后时归故里，庭花应让锦衣新。
登龙瑞观北岩::方干::纵目下看浮世事，方知峭崿与天通。湖边风力归帆上，岭顶云根在雪中。促韵寒钟催落照，斜行白鸟入遥空。前人去后后人至，今古异时登眺同。
送婺州许录事::方干::之官便是还乡路，白日堂堂著锦衣。八咏遗风资逸兴，二溪寒色助清威。曙星没尽提纲去，暝角吹残鏁印归。笑我中年更愚僻，醉醒多在钓渔矶。
题龙泉寺绝顶::方干::未明先见海底日，良久远鸡方报晨。古树含风长带雨，寒岩四月始知春。中天气爽星河近，下界时丰雷雨匀。前后登临思无尽，年年改换去来人。
赠上虞胡少府百篇::方干::求仙不在炼金丹，轻举由来别有门。日晷未移三十刻，风骚已及四千言。宏才尚遣居卑位，公道何曾雪至冤。敛板尘中无恨色，应缘利禄副晨昏。
上郑员外::方干::为郡至公兼至察，古今能有几多人。忧民一似清吟苦，守节还如未达贫。利刃从前堪切玉，澄潭到底不容尘。潜夫岂合干旌斾，甘棹渔舟下钓纶。
桐庐江阁::方干::风烟百变无定态，缅想画人虚损心。卷箔槛前沙鸟散，垂钩床下锦鳞沈。白云野寺凌晨磬，红树孤村遥夜砧。此地四时抛不得，非唯盛暑事开襟。
题澄圣塔院上方::方干::地灵直是饶风雨，杉桧老于云雨间。只讶窗中常见海，方知砌下更多山。远泉势曲犹须引，野果枝低可要攀。若把重门谕玄寂，何妨善闭却无关。
僧院小泉井::方干::亦恐浅深同禹穴，兼云制度象污樽。窥寻未见泉来路，缅想应穿石裂痕。片段似冰犹可把，澄清如镜不曾昏。欲知到底无尘染，堪与吾师比性源。
过姚监故居::方干::不敢要君征亦起，致君全得似唐虞。谠言昨叹离天听，新冢今闻入县图。琴锁坏窗风自触，鹤归乔木月难呼。学书弟子何人在，检点犹逢谏草无。
狂寇后上刘尚书::方干::孙武倾心与万夫，削平妖孽在斯须。才施偃月行军令，便见台星逼座隅。独柱搘天寰海正，雄名盖世古今无。圣君争不酬功业，仗下高悬破贼图。
尚书新创敌楼二首 一::方干::下马政成无一事，应须胜地过朝昏。笙歌引出桃花洞，罗绣拥来金谷园。十里水云吞半郭，九秋山月入千门。常闻大厦堪栖息，燕雀心知不敢言。
尚书新创敌楼二首 二::方干::异境永为欢乐地，歌钟夜夜复年年。平明旭日生床底，薄暮残霞落酒边。虽向槛前窥下界，不知窗里是中天。直须分付丹青手，画出旌幢遶谪仙。
赠李郢端公::方干::非唯孤峭与世绝，吟处斯须能变通。物外搜罗归大雅，毫端剪削有余功。山川正气侵灵府，雪月清辉引思风。别得人间上升术，丹霄路在五言中。
送孙百篇游天台::方干::东南云路落斜行，入树穿村见赤城。远近常时皆药气，高低无处不泉声。映岩日向床头没，湿烛云从柱底生。更有仙花与灵鸟，恐君多半未知名。
陆山人画水::方干::毫末用功成一水，水源山脉固难寻。逡巡便可见波浪，咫尺不能知浅深。但有片云生海口，终无明月在潭心。我来拟学磻溪叟，白首钓璜非陆沈。
郭中山居::方干::莫见一瓢离树上，犹须四壁在林间。沈吟不寐先闻角，屈曲登高自有山。溅石迸泉听未足，亚窗红果卧堪攀。公卿若便遗名姓，却与禽鱼作往还。
雪中寄李知诲判官::方干::聚散联翩急复迟，解将华髪两相欺。虽云竹重先藏路，却讶巢倾不损枝。入户便从风起后，照窗翻似月明时。此时门巷无行迹，尘满尊罍谁得知。
途中言事寄居远上人::方干::举目时时似故园，乡心自动向谁言。白云晓湿寒山寺，红叶夜飞明月村。震泽风帆归橘岸，钱塘水府抵城根。羡师了达无牵束，竹径生苔掩竹门。
雪中寄薛郎中::方干::野禽未觉巢枝仄，稚子先忧径竹摧。半夜忽明非月午，前庭旋释被春摧。碎花若入樽中去，清气应归笔底来。深拥红炉听仙乐，忍教愁坐画寒灰。
题盛令新亭::方干::举目岂知新智慧，存思便是小天台。偶尝嘉果求枝去，因问名花寄种来。春物诱才归健笔，夜歌牵醉入丛杯。此中难遇逍遥事，计日应为印绶催。
赠郑仁规::方干::一石雄才独占难，应分二斗借人寰。澄心不出风骚外，落笔全归教化间。莲幕未来须更聘，桂枝才去即先攀。可怜丽句能飞动，荀宋精灵亦厚颜。
送缙陵王少府赴举::方干::相看不忍尽离觞，五两牵风速去樯。远驿新砧应弄月，初程残角未吹霜。越山直下分吴苑，淮水横流入楚乡。珍重郄家好兄弟，明年禄位在何方。
路入剡中作::方干::截湾冲濑片帆通，高枕微吟到剡中。掠草并飞怜燕子，停桡独饮学渔翁。波涛漫撼长潭月，杨柳斜牵一岸风。便拟乘槎应去得，仙源直恐接星东。
东山瀑布::方干::遥夜看来疑月照，平明失去被云迷。挂岩远势穿松岛，击石残声注稻畦。素色喷成三伏雪，余波流作万年溪。不缘真宰能开决，应向前山杂淤泥。
水墨松石::方干::三世精能举世无，笔端狼籍见功夫。添来势逸阴崖黑，泼处痕轻灌木枯。垂地寒云吞大漠，过江春雨入全吴。兰堂坐久心弥惑，不道山川是画图。
献浙东王大夫二首 一::方干::出镇当时移越俗，致君何日不尧年。到来唯饮长溪水，归去应将一个钱。吟处美人擎笔砚，行时飞鸟避旌旃。四方皆是分忧寄，独有东南戴二天。
献浙东王大夫二首 二::方干::王臣夷夏仰清名，领镇犹为失意行。已见玉璜曾上钓，何愁金鼎不和羹。誉将星月同时朽，身应山河满数生。泥滓云霄至悬阔，渔翁不合见公卿。
越州使院竹::方干::莫见凌风飘粉箨，须知碍石作盘根。细看枝上蝉吟处，犹是笋时虫蚀痕。月送绿阴斜上砌，露凝寒色湿遮门。列仙终日逍遥地，鸟雀潜来不敢喧。
题赠李校书::方干::名场失手一年年，月桂尝闻到手边。谁道高情偏似鹤，自云长啸不如蝉。众花交艳多成实，深井通潮半杂泉。却是偶然行未到，元来有路上寥天。
送王侍郎浙东入朝::方干::自将苦节酬清秩，肯要庞眉一个钱。恩爱已苏句践国，程途却上大罗天。鱼池菊岛还公署，沙鹤松栽入画船。密奏无非经济术，从容几刻在炉烟。
赠黄处士::方干::闭户先生无是非，竹湾松树藕苗衣。愁吟密雪思难尽，醉倒残花扶不归。若出薜萝迎鹤简，应抛舴艋别渔矶。到头苦节终何益，空改文星作少微。
献王大夫二首 一::方干::都缘声价振皇州，高卧中条不自由。早副急征来凤沼，常陪内宴醉龙楼。锵金五字能援笔，钓玉三年信直钩。必恐借留终不遂，越人相顾已先愁。
献王大夫二首 二::方干::功成犹自更行春，塞路旌旗十里尘。只用篇章为教化，不知夷夏望陶钧。金章照耀浮光动，玉面生狞细步匀。历任圣朝清峻地，至今依是少年身。
赠五牙山人洗修白::方干::变通唯在片时间，此事全由一粒丹。若取寿长延至易，如嫌地远缩何难。先生阔别能轻举，弟子才来学不飡。箧里生尘是闲药，外沾犹可救衰残。
处州献卢员外::方干::才下轺车即岁丰，方知盛德与天通。清声渐出寰瀛外，喜气全归教化中。落地遗金终日在，经年滞狱当时空。直缘后学无功业，不虑文翁不至公。
石门瀑布::方干::奔倾漱石亦喷苔，此是便随元化来。长片挂岩轻似练，远声离洞咽于雷。气含松桂千枝润，势画云霞一道开。直是银河分派落，兼闻碎滴溅天台。
题仙岩瀑布呈陈明府::方干::方知激蹙与喷飞，直恐古今同一时。远壑流来多石脉，寒空扑碎作凌澌。谢公岩上冲云去，织女星边落地迟。聚向山前更谁测，深沈见底是澄漪。
赠山阴崔明府::方干::用心何况两衙间，退食孜孜亦不闲。压酒晒书犹检点，修琴取药似交关。笙歌入夜舟中月，花木知春县里山。平叔正堪汤饼试，风流不合问年颜。
山井::方干::滟滟湿光凌竹树，寥寥清气袭衣襟。不知测穴通潮信，却讶轻涟动镜心。夜久即疑星影过，早来犹见石痕深。辘轳用智终何益，抱瓮遗名亦至今。
偶作::方干::直为篇章非动众，遂令轩盖不经过。未妨溪上泛渔艇，又为门前张雀罗。夜学事须凭雪照，朝厨争奈绝烟何。若于岩洞求伦类，今古疏愚似我多。
贼退后赠刘将军::方干::非唯吴起与穰苴，今古推排尽不如。白马知无髀上肉，黄巾泣向箭头书。二年战地成桑茗，千里荒榛作比闾。功业更多身转贵，伫看幢节引戎车。
感时三首 一::方干::不觉年华似箭流，朝看春色暮逢秋。正嗟新冢垂青草，便见故交梳白头。虽道了然皆是梦，应还达者即无愁。破除生死须齐物，谁向穹苍问事由。
感时三首 二::方干::日乌往返无休息，朝出扶桑暮却回。夜雨旋驱残热去，江风吹送早寒来。才怜饮处飞花片，又见书边聚雪堆。莫恃少年欺白首，须臾还被老相催。
感时三首 三::方干::世途扰扰复憧憧，真恐华夷事亦同。岁月自消寒暑内，荣枯尽在是非中。今朝犹作青襟子，明日还成白首翁。堪笑愚夫足纷竞，不知流水去无穷。
牡丹::方干::不逢盛暑不冲寒，种子成丛用法难。醉眼若为抛去得，狂心更拟折来看。凌霜烈火吹无艳，裛露阴霞晒不干。莫道娇红怕风雨，经时犹自未凋残。
赠进士章碣::方干::织锦虽云用旧机，抽梭起样更新奇。何如且破望中叶，未可便攀低处枝。藉地落花春半后，打窗斜雪夜深时。此时才子吟应苦，吟苦鬼神知不知。
与桐庐郑明府::方干::字人心苦达神明，何止重门夜不扃。莫道耕田全种秫，兼闻退食亦逢星。暎林顾兔停琴望，隔水寒猿驻笔听。却恐南山尽无石，南山有石合为铭。
谢王大夫奏表::方干::非唯言下变荣衰，大海可倾山可移。如剖夜光归暗室，似驱春气入寒枝。死灰到底翻腾焰，朽骨随头却长肥。便杀微躬复何益，生成恩重报无期。
送道人归旧岩::方干::旧岩终副却归期，岩下有人应识师。目睹婴孩成老叟，手栽松柏有枯枝。前山低校无多地，东海浅于初去时。若把古今相比类，姓丁仙鹤亦如斯。
送钱特卿赴职天台::方干::路入仙溪气象清，垂鞭树石罅中行。雾昏不见西陵岸，风急先闻瀑布声。山下县寮张乐送，海边津吏棹舟迎。诗家弟子无多少，唯只于余别有情。
哭王大夫::方干::俗人皆嫉谢临川，果中常情□□□。为政旧规方利国，降生直性已归天。岘亭惋咽知无极，渭曲馨香莫计年。从此心丧应毕世，忍看坟草读残篇。
赠干素上人::方干::苦用贞心传弟子，即应低眼看公卿。水中明月无踪迹，风里浮云可计程。庭际孤松随鹤立，窗间清磬学蝉鸣。料师多劫长如此，岂筭前生与后生。
题应天寺上方兼呈谦上人::方干::中天坐卧见人寰，峭石垂藤不易攀。晴卷风雷归故壑，夜和猿鸟锁寒山。势横绿野苍茫外，影落平湖潋滟间。师在西岩最高处，路寻之字见禅关。
题法华寺绝顶禅家壁::方干::苍翠岧嶤逼窅冥，下方雷雨上方晴。飞流便向砌边挂，片月影从窗外行。驯鹿不知谁结侣，野禽都是自呼名。只应禅者无来去，坐看千山白发生。
春日::方干::春去春来似有期，日高添睡是归时。虽将细雨催芦笋，却用东风染柳丝。重雾已应吞海色，轻霜犹自锉花枝。此时野客因花醉，醉卧花间应不知。
上越州杨严中丞::方干::连枝棣萼世无双，未秉鸿钧拥大邦。折桂早闻推独步，分忧暂辍过重江。晴寻凤沼云中树，思遶稽山枕上窗。试把十年辛苦志，问津求拜碧油幢。
月::方干::桂轮秋半出东方，巢鹊惊飞夜未央。海上风云摇皓影，空中露气湿流光。斜临户牖通宵烛，回照堦墀到晓霜。庾亮恃才高更逸，方闻墨翰已成章。
早春::方干::运行元化不参差，四极中华共一时。正气才随灰律变，残寒便被柳条欺。冰融大泽朝阳觉，草绿陈根夜雨知。不信风光疾于箭，年来年去变霜髭。
除夜::方干::玉漏斯须即达晨，四时吹转任风轮。寒灯短烬方烧腊，画角残声已报春。明日便为经岁客，昨朝犹是少年人。新正定数随年减，浮世惟应百遍新。
题松江驿::方干::便向中流出太阳，兼疑大岸逼浮桑。门前白道通丹阙，浪里青山占几乡。帆势落斜依浦溆，钟声断续在沧茫。古今悉不知天意，偏把云霞媚一方。
思桐庐旧居便送鉴上人::方干::莫道东南路不赊，思归一步是天涯。林中夜半双台月，洲上春深九里花。绿树遶村含细雨，寒潮背郭卷平沙。闻师却到乡中去，为我殷勤谢酒家。
送僧归日本::方干::四极虽云共二仪，晦明前后即难知。西方尚在星辰下，东域已过寅卯时。大海浪中分国界，扶桑树底是天涯。满帆若有归风便，到岸犹须隔岁期。
赠赵崇侍御::方干::贵达合逢明圣日，风流又及少年时。才因出众人皆嫉，势欲摩霄自不知。正直早年闻苦节，从容此日见清规。却教鹦鹉呼桃叶，便遣婵娟唱竹枝。闲话篇章停烛久，醉迷歌舞出花迟。云鸿别有回翔便，应笑啁啾燕雀卑。
叙龙瑞观胜异寄于尊师::方干::混元融结致功难，山下平湖湖上山。万倾涵虚寒潋滟，千寻耸翠秀孱颜。芰荷香入琴棋处，雷雨声离栋牖间。但有五云依鹤岭，曾无陆路向人寰。夜溪漱玉常堪听，仙树垂珠可要攀。若弃荣名便居此，自然浮浊不相关。
侯郎中新置西湖::方干::远近利民因智力，周回润物像心源。菰蒲纵感生成惠，鳣鲔那占广大恩。潋滟清辉吞半郭，萦纡别派入遥村。砂泉遶石通山脉，岸木黏萍是浪痕。已见澄来连镜底，兼知极处浸云根。波涛不起时方泰，舟檝徐行日易昏。烟雾未应藏岛屿，凫鹥亦解避旌旛。虽云桃叶歌还醉，却被荷花笑不言。孤鹤必应思凤诏，凡鱼岂合在龙门。能将盛事添元化，一夕机谟万古存。
许员外新阳别业::方干::兰汀橘岛映亭台，不是经心即手栽。满阁白云随雨去，一池寒月逐潮来。小松出屋和巢长，新迳通村避笋开。柳絮风前欹枕卧，荷花香里棹舟回。园中认叶封林草，檐下攀枝落野梅。莫恣高情求逸思，须防急诏用长材。若因萤火终残卷，便把渔歌送几杯。多谢郢中贤太守，常时谈笑许追陪。
李侍御上虞别业::方干::满目亭台嘉木繁，燕蝉吟语不为喧。昼潮势急吞诸岛，暑雨声回露半村。真为援毫方掩卷，常因按曲便开尊。若将明月为俦侣，应把清风遗子孙。绣羽惊弓离果上，红鳞见饵出蒲根。寻君未要先敲竹，且棹渔舟入大门。
题悬溜岩隐者居::方干::世人如要问生涯，满架堆床是五车。谷鸟暮蝉声四散，修篁灌木势交加。蒲葵细织团圆扇，薤叶平铺合遝花。却用水荷苞绿李，兼将寒井浸甘瓜。惯缘崄峭收松粉，常趁芳鲜掇茗芽。池上树阴随浪动，窗前月影被巢遮。坐云独酌杯盘湿，穿竹微吟路径斜。见说公卿访遗逸，逢迎亦是戴乌纱。
山中言事寄赠苏判官::方干::寸心似火频求荐，两鬓如霜始息机。隔岸鸡鸣春耨去，邻家犬吠夜渔归。倚松长啸成疏拙，拂石欹眠绝是非。执爨纵曾炊橡实，纫针曾解补荷衣。常凭早月来张烛，亦假清风为掩扉。多是元瑜怜野贱，时回车马发光辉。
献王大夫::方干::高情不与俗人知，耻学诸生取桂枝。荀宋五言行世早，巢由三诏出溪迟。操心已在精微域，落笔皆成典诰词。一鹗难成燕雀伍，非熊本是帝王师。贤臣虽蕴经邦术，明主终无谏猎时。莫道百僚忧礼绝，兼闻七郡怕天移。直缘材力头头赡，专被文星步步随。不信重言通造化，须臾便可变荣衰。
浅井::方干::夜入明河星似少，曙摇澄碧扇风翻。细泉细脉难来到，应觉添瓶耗旧痕。
与徐温话别::方干::去去何时却见君，悠悠烟水似天津。明年今夜有明月，不是今年看月人。
出东阳道中作::方干::马首寒山黛色浓，一重重尽一重重。醉醒已在他人界，犹忆东阳昨夜钟。
酬孙发::方干::锦价转高花更巧，能将旧手弄新梭。从来一字为褒贬，二十八言犹太多。
送乡中故人::方干::少小与君情不疏，听君细话胜家书。如今若到乡中去，道我垂钩不钓鱼。
思江南::方干::昨日草枯今日青，羇人又动望乡情。夜来有梦登归路，不到桐庐已及明。
题宝林寺禅者壁::方干::邃岩乔木夏藏寒，床下云溪枕上看。台殿渐多山更重，却令飞去即应难。
过李群玉故居::方干::讦直上书难遇主，衔冤下世未成翁。琴尊剑鹤谁将去，惟锁山斋一树风。
题玉笥山强处士::方干::酒里藏身嵒里居，删繁自是一家书。世人呼尔为渔叟，尔学钓璜非钓鱼。
君不来::方干::远路东西欲问谁，寒来无处寄寒衣。去时初种庭前树，树已胜巢人未归。
经旷禅师旧院::方干::谷鸟散啼如有恨，庭花含笑似无情。更名变皃难休息，去去来来第几生。
江南闻新曲::方干::席上新声花下杯，一声声被拍声摧。乐工不识长安道，尽是书中寄曲来。
经故侯郎中旧居::方干::一朝寂寂与冥冥，垄树未长坟草青。高节雄才向何处，夜阑空锁满池星。
越中逢孙百篇::方干::上才乘酒到山阴，日日成篇字字金。镜水周回千万顷，波澜倒泻入君心。
寄谢麟::方干::越国云溪秀发时，蒋京词赋谢麟诗。后来若要知优劣，学圃无过老圃知。
与长洲陈子美长官::方干::枕上愁多百绪牵，常时睡觉在溪前。人前尽是交亲力，莫道升沈总信天。
新安殷明府家乐方响::方干::葛溪铁片梨园调，耳底丁东十六声。彭泽主人怜妙乐，玉杯春暖许同倾。
别殷明府::方干::许教门馆久踟躇，仲叔怀恩对玉壶。唯有离心欲销客，空垂双泪不成珠。
送水墨项处士归天台::方干::仙峤倍分元化功，揉蓝翠色一重重。还家莫更寻山水，自有云山在笔峰。
赠会稽杨长官::方干::直钩终日竟无鱼，钟鼓声中与世疏。若向湖边访幽拙，萧条四壁是闲居。
赠申长官::方干::言下随机见物情，看看狱路草还生。旅人莫怪无鱼食，直为寒江水至清。
将归湖上留别陈宰::方干::归去春山逗晚晴，萦回树石罅中行。明时不是无知己，自忆湖边钓与耕。
贻亮上人::方干::秋水一泓常见底，涧松千尺不生枝。人间学佛知多少，净尽心花只有师。
贻曦上人::方干::四十年来多少人，一分零落九成尘。与师犹得重相见，亦是枯株勉强春。
书原上鲍处士屋壁::方干::水阔坐看千万里，青芜盖地接天津。祢衡莫爱山中静，遶舍山多却碍人。
别孙蜀::方干::吴越思君意易伤，别君添我鬓边霜。由来浙水偏堪恨，截断千山作两乡。
赠江上老人::方干::潭底锦鳞多识钓，未投香饵即先知。欲教鱼目无分别，须学揉蓝染钓丝。
赠东溪贫道::方干::非唯剑鹤独难留，触事皆闻被债收。赖是豪家念寒馁，却还渔岛与渔舟。
咏花::方干::狂心醉眼共裴回，一半先开笑未开。此日不能偷折去，胡蜂直恐趁人来。
路入金州江中作::方干::棹寻椒岸萦回去，数里时逢一两家。知是从来贡金处，江边牧竖亦披沙。
夜会郑氏昆季林亭::方干::卷帘圆月照方塘，坐久尊空竹有霜。白犬吠风惊雁起，犹能一一旋成行。
题黄山人庭前孤桂::方干::映窗孤桂非手植，子落月中闻落时。仙客此时头不白，看来看去有枯枝。
送僧南游::方干::三秋万里五溪行，风里孤云不计程。若念猩猩解言语，放生先合放猩猩。
题天柱观鱼尊师旧院::方干::早识吾师频到此，芝童药犬亦相迎。今师一去无来日，花洞石坛空月明。
东阳道中作::方干::百花香气傍行人，花底垂鞭日易醺。野父不知寒食节，穿林转壑自烧云。
题画建溪图::方干::六幅轻绡画建溪，刺桐花下路高低。分明记得曾行处，祗欠猿声与鸟啼。
蜀中::方干::游子去游多不归，春风酒味胜余时。闲来却伴巴儿醉，豆蔲花边唱竹枝。
衢州别李秀才::方干::千山红树万山云，把酒相看日又曛。
题君山::方干::曾于方外见麻姑，闻说君山自古无。元是昆仑山顶石，海风吹落洞庭湖。
题严子陵祠二首 一::方干::物色旁求至汉庭，一宵同寝见交情。先生不入云台像，赢得桐江万古名。
题严子陵祠二首 二::方干::苍翠云峰开俗眼，泓澄烟水浸尘心。惟将道业为芳饵，钓得高名直到今。
失题::方干::十六声中运手轻，一声声似自然声。不缘精妙过流辈，争得江南别有名。
岁仗::罗邺::玉帛朝元万国来，鸡人晓唱五门开。春排北极迎仙驭，日捧南山入寿杯。歌舜薰风铿剑珮，祝尧嘉气霭楼台。可怜四海车书共，重见萧曹佐汉材。
牡丹::罗邺::落尽春红始着花，花时比屋事豪奢。买栽池馆恐无地，看到子孙能几家。门倚长衢攒绣毂，幄笼轻日护香霞。歌钟满座争欢赏，肯信流年鬓有华。
长城::罗邺::当时无德御乾坤，广筑徒劳万古存。谩役生民防极塞，不知血刃起中原。珠玑旋见陪陵寝，社稷何曾保子孙。降虏至今犹自说，冤声夜夜傍城根。
秋夕寄友人::罗邺::秋夕苍茫一雁过，西风白露满宫莎。昨来京洛逢归客，犹说轩车未渡河。莫把少年空倚赖，须知孤立易蹉跎。想君怀抱哀吟夜，铜雀台前皓月多。
冬夕江上言事五首 一::罗邺::叶落才悲草又生，看看少壮是衰形。关中秋雨书难到，江上春寒酒易醒。多少系心身未达，寻思举目泪堪零。几时抛得归山去，松下看云读道经。
冬夕江上言事五首 二::罗邺::喔喔晨鸡满树霜，喧喧晓渡簇舟航。数星昨夜寒炉火，一阵谁家腊瓮香。久别羇孤成潦倒，回看书剑更苍黄。逢人举止皆言命，至竟谋闲可胜忙。
冬夕江上言事五首 三::罗邺::野堂吟罢独行行，点水微微冻不鸣。十里溪山新雪后，千家襟袖晓寒生。只宜醉梦依华寝，可称羸蹄赴宿程。日苦几多心下见，那堪岁晏又无成。
冬夕江上言事五首 四::罗邺::僻居多与懒相宜，吟拥寒炉过腊时。风柳欲生阳面叶，冻梅先绽岭头枝。山川自小抛耕钓，骨肉无因免别离。赖有陶情一尊酒，愁中相向展愁眉。
冬夕江上言事五首 五::罗邺::一带长溪渌浸门，数声幽鸟啄云根。松亭尽日唯空坐，难得儒翁共讨论。
春日宿崇贤里::罗邺::柳暗榆飞春日深，水边门巷独来寻。旧山共是经年别，新句相逢竟夕吟。枕近禁街闻晓鼓，月当高竹见栖禽。劳歌莫问秋风计，恐起江河垂钓心。
征人::罗邺::青楼一别戍金微，力尽秋来破虏围。锦字莫辞连夜织，塞鸿常是到春归。正怜汉月当空照，不奈胡沙满眼飞。唯有梦魂南去日，故乡山水路依稀。
莺::罗邺::暖辞云谷背残阳，飞下东风翅渐长。却笑金笼是羁绊，岂知瑶草正芬芳。晓逢溪雨投红树，晚啭宫楼泣旧妆。何事离人不堪听，灞桥斜日袅垂杨。
槐花::罗邺::行宫门外陌铜驼，两畔分栽此最多。欲到清秋近时节，争开金蘂向关河。层楼寄恨飘珠箔，骏马怜香撼玉珂。愁杀江湖随计者，年年为尔剩奔波。
上阳宫::罗邺::春半上阳花满楼，太平天子昔巡游。千门虽对嵩山在，一笑还随洛水流。深锁笙歌巢燕听，遥瞻金碧路人愁。翠华却自登仙去，肠断宫娥望不休。
旧侯家::罗邺::台阁层层倚半空，遶轩澄碧御沟通。金钿座上歌春酒，画蜡尊前滴晓风。岁月不知成隙地，子孙谁更系殊功。人间若算无荣辱，却是扁舟一钓翁。
宿武安山有怀::罗邺::野店暮来山畔逢，寒芜漠漠露华浓。窗间灯在犬惊吠，溪上月沈人罢舂。远别只愁添雪鬓，此生何计隐云峰。离心却羡南飞翼，独过吴江更数重。
谒寗祠::罗邺::春生溪岭雪初开，下马云亭酹一杯。好是精灵偏有感，能于乡里不为灾。九江贾客应遥祝，五夜神兵数此来。尽室唯求多降福，新年归去便风催。
经故洛城::罗邺::一片危墙势恐人，墙边日日走蹄轮。筑时驱尽千夫力，崩处空为数里尘。长恨往来经此地，每嗟兴废欲霑巾。那堪又向荒城过，锦雉惊飞麦陇春。
老将::罗邺::百战辛勤归帝乡，南班班里最南行。弓欺猿臂秋无力，剑泣虬髯晓有霜。千古耻非书玉帛，一心犹自向河湟。年年宿卫天颜近，曾把功勋奏建章。
曲江春望::罗邺::故国东归泽国遥，曲江晴望忆渔樵。都缘北阙春先到，不是南山雪易消。瑞影玉楼开组绣，欢声丹禁奏云韶。虽然未得陪鸳鹭，亦酹金觞祝帝尧。
帝里::罗邺::喧喧蹄毂走红尘，南北东西暮与晨。谩道青云难得路，何曾紫陌有闲人。杯倾竹叶侯门月，马落桃花御水春。只合咏歌来大国，况逢文景化惟新。
新安城::罗邺::若筭防边久远名，新安岂更胜长城。谩兴他役悲荒垒，何似从今实取兵。圣德便应同险固，人心自不向忠贞。但将死节酬尧禹，版筑无劳寇已平。
自遣::罗邺::四十年来诗酒徒，一生缘兴滞江湖。不愁世上无人识，唯怕村中没酒沽。春巷摘桑喧姹女，江船吹笛舞蛮奴。焚鱼酌醴醉尧代，吟向席门聊自娱。
流水::罗邺::漾漾悠悠几派分，中浮短艇与鸥群。天街带雨淹芳草，玉洞飘花下白云。静称一竿持处见，急宜孤馆觉来闻。隋家柳畔偏堪恨，东入长淮日又曛。
送张逸人::罗邺::自说归山人事赊，素琴丹灶是生涯。床头残药鼠偷尽，溪上破门风摆斜。石井晴垂青葛叶，竹篱荒映白茅花。遥知此去应稀出，独卧晴窗梦晓霞。
春晚渡河有怀::罗邺::烟收绿野远连空，戍垒依稀入望中。万里山河星拱北，百年人事水归东。扁舟晚济桃花浪，走马晴嘶柳絮风。乡思正多羁思苦，不须回首问渔翁。
春望梁石头城::罗邺::柳碧桑黄破国春，残阳微雨望归人。江山不改兴亡地，冠盖自为前后尘。帆势挂风轻若翅，浪声吹岸叠如鳞。六朝无限悲愁事，欲下荒城回首频。
早发宜陵即事::罗邺::霜白山村月落时，一声鸡后又登岐。居人犹自掩关在，行客已愁驱马迟。身事不堪空感激，鬓毛看着欲凋衰。青萍委匣休哮吼，未有恩雠拟报谁。
鸳鸯::罗邺::红闲碧霁瑞烟开，锦翅双飞去又回。一种鸟怜名字好，尽缘人恨别离来。暖依牛渚汀莎媚，夕宿龙池禁漏催。相对若教春女见，便须携向凤凰台。
春闺::罗邺::愁坐兰闺日过迟，卷帘巢燕羡双飞。管弦楼上春应在，杨柳桥边人未归。玉笛岂能留舞态，金河犹自浣戎衣。梨花满院东风急，惆怅无言倚锦机。
赠东川梓桐县韦德孙长官::罗邺::前代高门今宰邑，怀才重义古来无。笙歌厌听吟清句，京洛思归展画图。蜀酝天寒留容醉，陇禽山晓隔帘呼。何年期拜朱幡贵，马上论诗在九衢。
题水帘洞::罗邺::乱泉飞下翠屏中，名共真珠巧缀同。一片长垂今与古，半山遥听水兼风。虽无舒卷随人意，自有潺湲济物功。每向暑天来往见，疑将仙子隔房栊。
野花::罗邺::拂露丛开血色殷，枉无名字对空山。时逢舞蝶寻香至，少有行人辍櫂攀。若在侯门看不足，为生江岸见如闲。结根毕竟输桃李，长近都城紫陌间。
芦花::罗邺::如练如霜干复轻，西风处处拂江城。长垂钓叟看不足，暂泊王孙愁亦生。好傍翠楼装月色，枉随红叶舞秋声。最宜群鹭斜阳里，闲捕纤鳞傍尔行。
山阳贻友人::罗邺::性僻多将云水便，山阳酒病动经年。行迟暖陌花拦马，睡重春江雨打船。闲弄玉琴双鹤舞，静窥庭树一猱悬。结茅更莫期深隐，声价如今满日边。
长安惜春::罗邺::千门共惜放春回，半锁楼台半复开。公子不能留落日，南山遮莫倚高台。残红似怨皇州雨，细绿犹藏画蜡灰。毕竟思量何足叹，明年时节又还来。
早梅::罗邺::缀雪枝条似有情，凌寒澹注笑妆成。冻香飘处宜春早，素艳开时混月明。迁客岭头悲袅袅，美人帘下妒盈盈。满园桃李虽堪赏，要且东风晚始生。
留题张逸人草堂::罗邺::长悬青紫与芳枝，尘路无因免别离。马上多于在家日，尊前堪惜少年时。关河客梦还乡后，雨雪山程出店迟。却羡高人此中老，轩车过尽不知谁。
锺陵崔大夫罢镇攀随再经匡庐寺宿::罗邺::一抛文战学从公，两逐旌旗宿梵宫。酒醒月移窗影畔，夜凉身在水声中。侯门聚散真如梦，花界登临转悟空。明发不堪山下路，几程愁雨又愁风。
留献彭门郭常侍::罗邺::受得彭门拥信旗，一家将谓免羁离。到来门馆空归去，羞向交亲说受知。层构尚无容足地，尺波宁有跃鳞时。到头忍耻求名是，须向青云觅路岐。
闻杜鹃::罗邺::花时一宿碧山前，明月东风叫杜鹃。孤馆觉来听夜半，羸僮相对亦无眠。汝身哀怨犹如此，我泪纵横岂偶然。争得苍苍知有恨，汝身成鹤我成仙。
趁职单于留别阙下知己::罗邺::职忝翩翩逐建牙，笈随征骑入胡沙。定将千里书凭雁，应看三春雪当花。年长有心终报国，时清到处便营家。逢秋不拟同张翰，为忆鲈鱼却叹嗟。
落第书怀寄友人::罗邺::清世谁能便陆沈，相逢休作忆山吟。若教仙桂在平地，更有何人肯苦心。去国汉妃还似玉，亡家石氏岂无金。且安怀抱莫惆怅，瑶瑟调高尊酒深。
题沧浪峡::罗邺::门向红尘日日开，入门襟袖远尘埃。暗香惹步涧花发，晚景逼檐溪鸟回。不为市朝行路近，有谁车马看山来。可怜严子持竿处，云水终年锁绿苔。
白角簟::罗邺::叠玉骈珪巧思长，露华烟魄让清光。休摇雉尾当三伏，似展龙鳞在一床。高价不唯标越绝，冷纹疑似卧潇湘。杜陵他日重归去，偏称醉眠松桂堂。
秋日怀江上友人::罗邺::行子岂知烟水劳，西风独自泛征艘。酒醒孤馆秋帘卷，月满寒江夜笛高。黄叶梦余归朔塞，青山家在极波涛。去年今日逢君处，雁下芦花猿正号。
题笙::罗邺::筠管参差排凤翅，月堂凄切胜龙吟。最宜轻动纤纤玉，醉送当观滟滟金。缑岭独能征妙曲，嬴台相共吹清音。好将宫征陪歌扇，莫遣新声郑卫侵。
下第::罗邺::谩把青春酒一杯，愁襟未信酒能开。江边依旧空归去，帝里还如不到来。门掩残阳鸣鸟雀，花飞何处好池台。此时惆怅便堪老，何用人间岁月催。
秋晚::罗邺::残星残月一声钟，谷际岩隈爽气浓。不向碧台惊醉梦，但来青镜促愁容。繁金露洁黄笼菊，独翠烟凝远涧松。闲步幽林与苔径，渐移栖鸟及鸣蛩。
长安春夕旅怀::罗邺::几年栖旅寄西秦，不识花枝醉过春。短艇闲思五湖浪，羸蹄愁伴九衢尘。关河风雨迷归梦，钟鼓朝昏老此身。忽向太平时节过，一竿持去老遗民。
洛阳春望::罗邺::洛阳春霁绝尘埃，嵩少烟岚画障开。草色花光惹襟袖，箫声歌响隔楼台。人心便觉闲多少，马足方知倦往来。愁上中桥桥上望，碧波东去夕阳催。
惜春::罗邺::燕归巢后即离群，吟倚东风恨日曛。一别一年方见我，游来游去不禁君。莺花御苑看将尽，丝竹侯家亦少闻。独坐南楼正惆怅，柳塘花絮更纷纷。
春夜赤水驿旅怀::罗邺::一星残烛照离堂，失计游心归渺茫。不自寻思无道路，为谁辛苦竞时光。九衢春色休回首，半夜溪声正梦乡。却羡去年买山侣，月斜渔艇倚潇湘。
春山山馆旅怀::罗邺::山馆吟余山月斜，东风摇曳拂窗花。岂知驱马无闲日，长在他人后到家。孤剑向谁开壮节，流年催我自堪嗟。灯前结束又前去，晓出石林啼乱鸦。
秋夕旅怀::罗邺::阶前月色与蛩声，阶上愁人坐复行。秦谷入霜空有梦，越山无计可归耕。穷途若遣长堪恸，华髪无因肯晚生。不似扁舟钓鱼者，免将心事筭浮荣。
春过白遥岭::罗邺::鸟道穿云望峡遥，羸蹄经宿在岧嶤。到来山下春将半，上得林端雪未消。返驾王尊何足叹，哭途阮籍谩无聊。未知遇此恓惶者，泣向东风鬓欲凋。
别夜::罗邺::秋入江天河汉清，迢迢钟漏出孤城。金波千里别来夜，玉箸两行流到明。若在人间须有恨，除非禅伴始无情。人间谁有□□□，聚散自然惆怅生。
费拾遗书堂::罗邺::满袖归来天桂香，紫泥重降旧书堂。自怜苇带同巢许，不驾蒲轮佐禹汤。怪石尽含千古秀，奇花多吐四时芳。何人更肯追高躅，唯有樵童戏藓床。
溪上春望::罗邺::无端溪上看兰桡，又是东风断柳条。双鬓多于愁里镊，四时须向醉中销。行人骏马嘶香陌，独我残阳倚野桥。吟水咏山心未已，可能终不胜渔樵。
献池州庾员外::罗邺::曾降瑶缄荐姓名，攀云几合到蓬瀛。须存彭寿千年在，终见茅公九转成。鲲海已知劳鹤使，萤窗不那梦霓旌。琪花玉蔓应相笑，未得歌吟从酒行。
春风::罗邺::每岁东来助发生，舞空悠飏遍寰瀛。暗添芳草池塘色，远遰高楼箫管声。帘透骊宫偏带恨，花催上苑剩多情。如何一瑞车书日，吹取青云道路平。
冬日寄献庾员外::罗邺::曾谒仙宫最上仙，西风许醉桂花前。争欢酒蚁浮金爵，从听歌尘扑翠蝉。秋霁卷帘凝锦席，夜阑吹笛称江天。却思紫陌觥筹地，兔缺乌沈欲半年。
钓翁::罗邺::来往烟波非定居，生涯蓑褐外无余。闲垂两鬓任如鹤，只系一竿时得鱼。月浦扣船歌皎洁，雨蓬隈岸卧萧疏。行人误话金张贵，笑指北邙丘与墟。
闻友人入越幕因以诗赠::罗邺::稽岭春生酒冻销，烟鬟红袖恃娇饶。岸边丛雪晴香老，波上长虹晚影遥。正哭阮途归未得，更闻江笔赴嘉招。人间荣瘁真堪恨，坐想征轩鬓欲凋。
东归::罗邺::日日唯忧行役迟，东归可是有家归。都缘桂玉无门住，不算山川去路危。秦树梦愁黄鸟啭，吴江钓忆锦鳞肥。桃夭李艳清明近，惆怅当年意尽违。
入关::罗邺::古道槐花满树开，入关时节一蝉催。出门唯恐不先到，当路有谁长待来。似箭年光还可惜，如蓬生计更堪哀。故园若有渔舟在，应挂云帆早个回。
览陈丕卷::罗邺::雪宫词客燕宫游，一轴烟花象外搜。谩把蜀纹当昼展，徒夸湘碧带春流。吟时致我寒侵骨，得处疑君白尽头。从北南归明月夜，岭猿滩鸟更悠悠。
巴南旅舍言怀::罗邺::万浪千岩首未回，无憀相倚上高台。家山如画不归去，客舍似雠谁遣来。红泪罢窥连晓烛，碧波休引向春杯。后时若有青云望，何事偏教羽冀摧。
登凌歊台::罗邺::高台今日竟长闲，因想兴亡自惨颜。四海已归新雨露，六朝空认旧江山。槎翘独鸟沙汀畔，风遰连樯雪浪间。好是轮蹄来往便，谁人不向此跻攀。
仆射陂晚望::罗邺::离人到此倍堪伤，陂水芦花似故乡。身事未知何日了，马蹄唯觉到秋忙。田园牢落东归晚，道路辛勤北去长。却羡无愁是沙鸟，双双相趁下斜阳。
芳草::罗邺::废苑墙南残雨中，似袍颜色在蒙茸。微香暗惹游人步，远绿才分鬬雉踪。三楚渡头长恨见，五侯门外却难逢。年年纵有春风便，马迹车轮一万重。
秋日留题蒋亭::罗邺::西风才起一蝉鸣，便筭关河马上程。碧浪鹢舟从此别，丹霄鹄箭忍无成。二年芳思随云雨，几日离歌恋斾旌。回首横塘更东望，露荷烟菊倍伤情。
早发::罗邺::一点灯残鲁酒醒，已携孤剑事离程。愁看飞雪闻鸡唱，独向长空背雁行。白草近关微有路，浊河连底冻无声。此中来往本迢递，况是驱羸客塞城。
雁二首 一::罗邺::暮天新雁起汀洲，红蓼花开水国愁。想得故园今夜月，几人相忆在江楼。
雁二首 二::罗邺::早背胡霜过戍楼，又随寒日下汀洲。江南江北多离别，忍报年年两地愁。
萤二首 一::罗邺::水殿清风玉户开，飞光千点去还来。无风无月长门夜，偏到阶前点绿苔。
萤二首 二::罗邺::裴回无烛冷无烟，秋迳莎庭入夜天。休向书窗来照字，近来红蜡满歌筵。
看花::罗邺::花开只恐看来迟，及到愁如未看时。家在楚乡身在蜀，一年春色负归期。
柳絮::罗邺::处处东风扑晚阳，轻轻醉粉落无香。就中堪恨隋堤上，曾惹龙舟舞凤凰。
云::罗邺::纷纷霭霭遍江湖，得路为霖岂合无。莫使悠飏只如此，帝乡还更暖苍梧。
芳草::罗邺::曲江岸上天街里，两地纵生车马多。不似萋萋南浦见，晚来烟雨半相和。
出都门::罗邺::青门春色一花开，长到花时把酒杯。自觉无家似潮水，不知归处去还来。
宫中二首 一::罗邺::芳草长含玉辇尘，君王游幸此中频。今朝别有承恩处，鹦鹉飞来说似人。
宫中二首 二::罗邺::虽然自小属梨园，不识先皇玉殿门。
河湟::罗邺::河湟何计绝烽烟，免使征人更戍边。尽放农桑无一事，遣教知有太平年。
闻子规::罗邺::蜀魄千年尚怨谁，声声啼血向花枝。满山明月东风夜，正是愁人不寐时。
望仙::罗邺::千山垒土望三山，云鹤无踪羽卫还。若说神仙求便得，茂陵何事在人间。
放鹧鸪::罗邺::好傍青山与碧溪，刺桐毛竹待双栖。花时迁客伤离别，莫向相思树上啼。
骊山::罗邺::风摇岩桂露闻香，白鹿惊时出绕墙。不向骊山锁宫殿，可知仙去是明皇。
梅花::罗邺::繁如瑞雪压枝开，越岭吴溪免用栽。却是五侯家未识，春风不放过江来。
鸡冠花::罗邺::一枝秾艳对秋光，露滴风摇倚砌傍。晓景乍看何处似，谢家新染紫罗裳。
汴河::罗邺::炀帝开河鬼亦悲，生民不独力空疲。至今呜咽东流水，似向清平怨昔时。
渡江有感::罗邺::岸落残红锦雉飞，渡江船上夕阳微。一枝犹负平生意，归去何曾胜不归。
题终南山僧堂::罗邺::九衢终日见南山，名利何人肯掩关。唯有吾师达真理，坐看霜树老云间。
大散岭::罗邺::过往长逢日色稀，雪花如掌扑行衣。岭头却望人来处，特地身疑是鸟飞。
嘉陵江::罗邺::嘉陵南岸雨初收，江似秋岚不煞流。此地终朝有行客，无人一为櫂扁舟。
早行::罗邺::雨洒江声风又吹，扁舟正与睡相宜。无端戍鼓催前去，别却青山向晓时。
黄河晓渡::罗邺::大河平野正穷秋，羸马羸僮古渡头。昨夜莲花峰下月，隔帘相伴到明愁。
温泉::罗邺::一条春水漱莓苔，几绕玄宗浴殿回。此水贵妃曾照影，不堪流入旧宫来。
秋怨::罗邺::梦断南窗啼晓乌，新霜昨夜下庭梧。不知帘外如珪月，还照边城到晓无。
叹别::罗邺::北来南去几时休，人在光阴似箭流。直待江山尽无路，始因抛得别离愁。
送春::罗邺::欲别东风剩黯然，亦知春去有明年。世间争那人先老，更对残花一醉眠。
蜡烛::罗邺::煖香红焰一时燃，缇幕初垂月落天。堪恨兰堂别离夜，如珠似泪滴樽前。
陈宫::罗邺::白玉尊前紫桂香，迎春阁上燕双双。陈王半醉贵妃舞，不觉隋兵夜渡江。
水帘::罗邺::万点飞泉下白云，似帘悬处望疑真。若将此水为霖雨，更胜长垂隔路尘。
赏春::罗邺::芳草和烟暖更青，闲门要路一时生。年年点检人间事，唯有春风不世情。
叹平泉::罗邺::生前几到此亭台，寻叹投荒去不回。若遣春风会人意，花枝尽合向南开。
长安春雨::罗邺::兼风飒飒洒皇洲，能滞轻寒阻胜游。半夜五侯池馆里，美人惊起为花愁。
驾蜀回::罗邺::上皇西幸却归秦，花木依然满禁春。唯有贵妃歌舞地，月明空殿锁香尘。
吴王古宫井二首 一::罗邺::古宫荒井曾平后，见说耕人又凿开。拾得玉衩镌敕字，当时恩泽赐谁来。
吴王古宫井二首 二::罗邺::含青薜荔随金甃，碧砌磷磷生绿苔。莫言数尺无波水，曾与如花并照来。
江帆::罗邺::别离不独恨蹄轮，渡口风帆发更频。何处青楼方凭槛，半江斜日认归人。
为人感赠::罗邺::歌舞从来最得名，如今老寄洛阳城。当时醉送龙骧曲，留与谁家唱月明。
春江恨别::罗邺::望断长川一叶舟，可堪归路更沿流。垂来别处无人见，芳草斜阳满渡头。
叹流水二首 一::罗邺::人间莫谩惜花落，花落明年依旧开。却最堪悲是流水，便同人事去无回。
叹流水二首 二::罗邺::龙跃虬蟠旋作潭，绕红溅绿下东南。春风散入侯家去，漱齿花前酒半酣。
落第东归::罗邺::年年春色独怀羞，彊向东归懒举头。莫道还家便容易，人间多少事堪愁。
镜::罗邺::昔岁相知别有情，几回磨拭始将行。如今老去愁无限，抱向闲窗却怕明。
南行::罗邺::腊晴江煖䴙鹈飞，梅雪香黏越女衣。鱼市酒村相识遍，短船歌月醉方归。
公子行::罗邺::金鞍玉勒照花明，过后春风特地生。半醉五侯门里出，月高犹在禁街行。
春日偶题城南韦曲::罗邺::韦曲城南锦绣堆，千金不惜买花栽。谁知豪贵多羁束，落尽春红不见来。
上东川顾尚书::罗邺::轻财重义真公子，长策沈机继武侯。龙节坐持兵十万，可怜三蜀尽无忧。
过王濬墓::罗邺::埋骨千年近路尘，路傍碑号晋将军。当时若使无功业，早个耕桑到此坟。
灞上感别::罗邺::灞水何人不别离，无家南北倚空悲。十年此路花时节，立马霑襟酒一卮。
竹::罗邺::翠叶才分细细枝，清阴犹未上阶墀。蕙兰虽许相依日，桃李还应笑后时。抱节不为霜霰改，成林终与凤凰期。渭滨若更征贤相，好作渔竿系钓丝。
边将::罗邺::马上乘秋欲建勋，飞狐夜鬬出师频。若无紫塞烟尘事，谁识青楼歌舞人。战骨沙中金镞在，贺筵花畔玉盘新。由来边卒皆如此，只是君门合杀身。
偶题离亭::罗邺::万般名利不关身，况待山平海变尘。五月波涛争下峡，满堂金玉为何人。谩夸浮世青云贵，未尽离杯白发新。谁似雨篷篷底客，渚花汀鸟自相亲。
夏晚望嵩亭有怀::罗邺::正怜云水与心违，湖上亭高对翠微。尽日不妨凭槛望，终年未必有家归。青蝉渐傍幽丛噪，白鸟时穿返照飞。
途中寄友人::罗邺::秋庭怅望别君初，折柳分襟十载余。相见或因中夜梦，寄来多是隔年书。携樽座外花空老，垂钓江头柳渐疏。裁得诗凭千里雁，吟来宁不忆吾庐。
伤侯弟::罗邺::世间荣辱半相和，昨日权门今雀罗。万古明君方纳谏，九江迁客更应多。碧池草熟人偷钓，画戟春闲莺乱过。几许乐僮无主后，不离邻巷教笙歌。
春日过寿安山馆::罗邺::旧国多将泉石亲，西游爱此拂行尘。帘开山色离亭午，步入松香别岛春。谁肯暂安耕钓地，相逢谩叹路岐身。归期不及桃花水，江上何曾鲙雪鳞。
吴门再逢方干处士::罗邺::天上高名世上身，垂纶何不驾蒲轮。一朝卿相俱前席，千古篇章冠后人。稽岭不归空挂梦，吴宫相值欲霑巾。吾王若致升平化，可独成周只渭滨。
蝉::罗邺::才入新秋百感生，就中蝉噪最堪惊。能催时节凋双鬓，愁到江山听一声。不傍管弦拘醉态，偏依杨柳挠离情。故园闻处犹惆怅，况是经年万里行。
秋日留别义初上人::罗邺::塞寺穷秋别还师，西风一雁倍伤悲。每嗟尘世长多事，重到禅斋是几时。霜岭自添红叶恨，月溪休和碧云词。关河回首便千里，飞锡南归讵可知。
夏日宿灵岩寺宗公院::罗邺::寺入千岩石路长，孤吟一宿远公房。卧听半夜杉坛雨，转觉中峰枕簟凉。花界已无悲喜念，尘襟自足是非妨。他年纵使重来此，息得心猿鬓已霜。
冬日庙中书事呈栖白上人::罗邺::日高荒庙掩双扉，杉迳无人鸟雀悲。昨日江潮起归思，满窗风雨觉来时。何堪身计长如此，闲尽炉灰却是疑。赖有碧云吟句客，禅余相访说新诗。
行次::罗邺::终日长程复短程，一山行尽一山青。路傍君子莫相笑，天上由来有客星。
鳯州北楼::罗邺::城上层楼北望时，闲云远水自相宜。人人尽道堪图画，枉遣山翁醉习池。
赠僧::罗邺::繁华举世皆如梦，今古何人肯暂闲。唯有东林学禅客，白头闲坐对青山。
曲江春感::罗隐::江头日暖花又开，江东行客心悠哉。高阳酒徒半雕落，终南山色空崔嵬。圣代也知无弃物，侯门未必用非才。一船明月一竿竹，家住五湖归去来。
皇陂::罗隐::皇陂潋滟深复深，陂西下马聊登临。垂杨风轻弄翠带，鲤鱼日暖跳黄金。三月穷途无胜事，十年流水见归心。输他谷口郑夫子，偷得闲名说至今。
寄郑补阙::罗隐::夫子门前数仞墙，每经过处忆游梁。路从青琐无因见，恩在丹心不可忘。未必便为谗口隔，只应贪草谏书忙。别来愁悴知多少，两度槐花马上黄。
牡丹花::罗隐::似共东风别有因，绛罗高卷不胜春。若教解语应倾国，任是无情亦动人。芍药与君为近侍，芙蓉何处避芳尘。可怜韩令功成后，辜负秾华过此身。
黄河::罗隐::莫把阿胶向此倾，此中天意固难明。解通银汉应须曲，才出昆仑便不清。高祖誓功衣带小，仙人占斗客槎轻。三千年后知谁在，何必劳君报太平。
汴河::罗隐::当时天子是闲游，今日行人特地愁。柳色纵饶妆故国，水声何忍到扬州。乾坤有意终难会，黎庶无情岂自由。应笑秦皇用心错，谩驱神鬼海东头。
投所思::罗隐::憔悴长安何所为，旅魂穷命自相疑。满川碧嶂无归日，一榻红尘有泪时。雕琢只应劳郢匠，膏肓终恐误秦医。浮生七十今三十，从此凄惶未可知。
经张舍人旧居::罗隐::行尘不是昔时尘，谩向朱门忆侍臣。一榻已无开眼处，九泉应有爱才人。文余吐凤他年诏，树想栖鸾旧日春。从此恩深转难报，夕阳衰草泪沾巾。
雒城作::罗隐::大卤旌旗出洛滨，此中烟月已埃尘。更无楼阁寻行处，只有山川识野人。早得铸金夸范蠡，旋闻垂钓哭平津。旧游难得时难遇，回首空城百草春。
姑苏城南湖陪曹使君游::罗隐::水蓼花红稻穗黄，使君兰棹泛回塘。倚风荇藻先开路，迎斾凫鹥尽著行。手里兵符神与术，腰间金印彩为囊。少年太守勋庸盛，应笑燕台两鬓霜。
秋日有寄姑苏曹使君::罗隐::多病无因櫂小舟，阖闾城下谒名侯。水寒不见双鱼信，风便唯闻五袴讴。早说用兵长暗合，近传观稼亦闲游。须知谢奕依前醉，闲阻清谈又一秋。
送章碣赴举::罗隐::苹鹿歌中别酒催，粉闱星彩动昭回。久经罹乱心应破，乍睹升平眼渐开。顾我昔年悲玉石，怜君今日蕴风雷。龙门盛事无因见，费尽黄金老隗台。
寄杨秘书::罗隐::湖水平来见鲤鱼，偶因烹处得琼琚。披寻藻思千重后，吟想冰光万里余。漳浦病来情转薄，赤城吟苦意何如。锦衣公子怜君在，十载兵戈从板舆。
往年进士赵能卿尝话金庭胜事见示叙::罗隐::会稽诗客赵能卿，往岁相逢话石城。正恨故人无上寿，喜闻良宰有高情。山朝佐命层层耸，水接飞流步步清。两火一刀罹乱后，会须乘兴雪中行。
得宣州窦尚书书因投寄二首 一::罗隐::双鱼迢递到江滨，伤感南陵旧主人。万里朝台劳寄梦，十年侯国阻趋尘。寻知乱后尝辞禄，共喜闲来得养神。时见齐山敬亭客，不堪戎马战征频。
得宣州窦尚书书因投寄二首 二::罗隐::曾逐旌旗过板桥，世途多难竟蓬飘。步兵校尉辞公府，车骑将军忆本朝。醉里旧游还历历，病中衰鬓奈萧萧。遗簪堕履应留念，门客如今只下僚。
雪::罗隐::细玉罗纹下碧霄，杜门颜巷落偏饶。巢居只恐高柯折，旅客愁闻去路遥。撅冻野蔬和粉重，埽庭松叶带酥烧。寒窗呵笔寻诗句，一片飞来纸上销。
暇日有寄姑苏曹使君兼呈张郎中郡中宾僚::罗隐::嘉植阴阴覆剑池，此中能政动神祗。湖边观稼雨迎马，城外犒军风满旗。融酒徒夸无算爵，俭莲还少最高枝。珊瑚笔架真珠履，曾和陈王几首诗。
寄右省王谏议::罗隐::耳边要静不得静，心里欲闲终未闲。自是宿缘应有累，可能时事更相关。鱼惭张翰辞东府，鹤怨周颙负北山。看却金庭芝术老，又驱车入七人班。
焚书坑::罗隐::千载遗踪一窖尘，路傍耕者亦伤神。祖龙算事浑乖角，将谓诗书活得人。
始皇陵::罗隐::荒堆无草树无枝，懒向行人问昔时。六国英雄漫多事，到头徐福是男儿。
送沈先辈归送上嘉礼::罗隐::青青月桂触人香，白苎衫轻称沈郎。好继马卿归故里，况闻山简在襄阳。杯倾别岸应须醉，花傍征军渐欲芳。拟把金钱赠嘉礼，不堪栖屑困名场。
春日叶秀才曲江::罗隐::江花江草暖相隈，也向江边把酒杯。春色恼人遮不得，别愁如疟避还来。安排贱迹无良策，裨补明时望重才。一曲吴歌齐拍手，十年尘眼未曾开。
西京道德里::罗隐::秦树团团夕结阴，此中庄舃动悲吟。一枝丹桂未入手，万里苍波长负心。老去渐知时态薄，愁来唯愿酒杯深。七雄三杰今何在，休为闲人泪满襟。
忆夏口::罗隐::汉阳渡口兰为舟，汉阳城下多酒楼。当年不得尽一醉，别梦有时还重游。襟带可怜吞楚塞，风烟只好狎江鸥。月明更想曾行处，吹笛桥边木叶秋。
武牢关::罗隐::楚人曾此限封疆，不见清阴六里长。一壑暮声何怨望，数峰秋势自颠狂。由来四皓须神伏，大抵秦皇谩气强。欲学鸡鸣试关吏，太平时节懒思量。
途中献晋州孟中丞::罗隐::太平天子念蒲东，又委星郎养育功。昨日隼旟辞阙下，今朝珠履在河中。楼移庾亮千山月，树待袁宏一扇风。不及政成应入拜，晋州何足展清通。
长安秋夜::罗隐::远闻天子似羲皇，偶舍渔乡入帝乡。五等列侯无故旧，一枝仙桂有风霜。灯欹短焰烧离鬓，漏转寒更滴旅肠。归计未知身已老，九衢双阙夜苍苍。
春晚寄锺尚书::罗隐::宰府初开忝末尘，四年谈笑隔通津。官资肯便矜中路，酒盏还应忆故人。江畔旧游秦望月，槛前公事镜湖春。如今莫问西禅坞，一炷寒香老病身。
秋晓寄友人::罗隐::洞庭霜落水云秋，又泛轻涟任去留。世界高谈今已得，宦途清贵旧曾游。手中彩笔夸题凤，天上泥封奖狎鸥。更见南来钓翁说，醉吟还上木兰舟。
秋日有酬::罗隐::旧业传家有宝刀，近闻余力更挥毫。腰间印佩黄金重，卷里诗裁白雪高。䜩罢嘉宾迎凤藻，猎归诸将问龙韬。分茅列土才三十，犹拟回头赌锦袍。
所思::罗隐::梁王兔苑荆榛里，炀帝鸡台梦想中。只觉惘然悲谢傅，未知何以报文翁。生灵不幸台星拆，造化无情世界空。划尽寒灰始堪叹，满庭霜叶一窗风。
送魏校书兼呈曹使君::罗隐::乱离无计驻生涯，又事东游惜岁华。村店酒旗沽竹叶，野桥梅雨泊芦花。雠书发迹官虽屈，负米安亲路不赊。应见使君论世旧，埽门重得向曹家。
四皓庙::罗隐::汉惠秦皇事已闻，庙前高木眼前云。楚王谩费闲心力，六里青山尽属君。
浮云::罗隐::溶溶曳曳自舒张，不向苍梧即帝乡。莫道无心便无事，也曾愁杀楚襄王。
早发::罗隐::北去南来无定居，此生生计竟何如。酷怜一觉平明睡，长被鸡声恶破除。
香::罗隐::沈水良材食柏珍，博山烟煖玉楼春。怜君亦是无端物，贪作馨香忘却身。
邺城::罗隐::台上年年揜翠蛾，台前高树夹漳河。英雄亦到分香处，能共常人较几多。
七夕::罗隐::络角星河菡萏天，一家懽笑设红筵。应倾谢女珠玑箧，尽写檀郎锦绣篇。香帐簇成排窈窕，金针穿罢拜婵娟。铜壶漏报天将晓，惆怅佳期又一年。
送臧𣸣下第谒窦鄜州::罗隐::赋得长杨不直钱，却来京口看莺迁。也知绛灌轻才子，好谒尤常醉少年。万里故乡云缥缈，一春生计泪澜汍。多情柱史应相问，与话归心正浩然。
清明日曲江怀友::罗隐::君与田苏即旧游，我于交分亦绸缪。二年隔绝黄泉下，尽日悲凉曲水头。鸥鸟似能齐物理，杏花疑欲伴人愁。寡妻稚子应寒食，遥望江陵一泪流。
送郑州严员外::罗隐::欲将刀笔润王猷，东去先分圣主忧。满扇好风吹郑圃，一车甘雨别皇州。尚书碛冷鸿声晚，仆射陂寒树影秋。从此文星在何处，武牢关外庾公楼。
孙员外赴阙后重到三衢::罗隐::远山高树思悠哉，重倚危楼尽一杯。谢守已随征诏入，鲁儒犹逐断蓬来。地寒谩忆移暄手，时急方须济世才。宣室夜阑如有问，可能全望未然灰。
衡阳泊木居士庙下作::罗隐::乌噪残阳草满庭，此中枯木似人形。只应神物长为主，未必浮槎即有灵。八月风波飘不去，四时黍稷荐惟馨。南朝庾信无因赋，牢落祠前水汽腥。
自湘川东下立春泊夏口阻风登孙权城::罗隐::吴门此去逾千里，湘浦离来想数旬。只见风师长占路，不知青帝已行春。危怜坏堞犹遮水，狂爱寒梅欲傍人。事往时移何足问，且凭村酒暖精神。
春日忆湖南旧游寄卢校书::罗隐::旅榜前年过洞庭，曾提刀笔事甘宁。玳筵离隔将军幕，朱履频窥处士星。恩重匣中孤剑在，梦余江畔数峰青。金貂见服嘉宾散，回首昭丘一涕零。
贺淮南节度卢员外赐绯::罗隐::俭莲高贵九霄闻，粲粲朱衣降五云。骢马早年曾避路，银鱼今日且从军。御题彩服垂天眷，袍展花心透縠纹。应笑当年老莱子，鲜华都自降明君。
春日独游禅智寺::罗隐::树远连天水接空，几年行乐旧隋宫。花开花谢还如此，人去人来自不同。鸾凤调高何处酒，吴牛蹄健满车风。思量只合腾腾醉，煮海平陈一梦中。
和淮南李司空同转运员外::罗隐::层层高阁旧瀛洲，此地须征第一流。丞相近年萦倚望，重才今日喜遨游。荣持健笔金黄贵，恨咽离筵管吹秋。谁继伊皋送行句，梁王诗好郢人愁。
后土庙::罗隐::四海兵戈尚未宁，始于云外学仪形。九天玄女犹无圣，后土夫人岂有灵。一带好云侵鬓绿，两层危岫拂眉青。韦郎年少知何在，端坐思量太白经。
金陵夜泊::罗隐::冷烟轻澹傍衰丛，此夕秦淮驻断蓬。栖雁远惊沽酒火，乱鸦高避落帆风。地销王气波声急，山带秋阴树影空。六代精灵人不见，思量应在月明中。
上江州陈员外::罗隐::寒江九派转城楼，东下锺陵第一州。人自中台方贵盛，地从西晋即风流。旧班久望鹓晴翥，余力犹闻虎夜浮。应恨属官无健令，异时佳节阻闲游。
广陵开元寺阁上作::罗隐::满槛山川漾落晖，槛前前事去如飞。云中鸡犬刘安过，月里笙歌炀帝归。江蹙海门帆散去，地吞淮口树相依。红楼翠幕知多少，长向东风有是非。
上鄂州韦尚书::罗隐::往岁先皇驭九州，侍臣才业最风流。文穷典诰虽余力，俗致雍熙尽密谋。兰省换班青作绶，柏台前引绛为韝。都缘未负江山兴，开济生灵校一秋。
广陵秋日酬进士臧𣸣见寄::罗隐::驿西斜日满窗前，独凭秋栏思渺绵。数尺断蓬惭故国，一轮清镜泣流年。已知世事真徒尔，纵有心期亦偶然。空愧荀家好兄弟，雁来鱼去是因缘。
淮南送李司空朝觐::罗隐::圣君宵旰望时雍，丹诏西来雨露浓。宣父道高休叹凤，武侯才大本吟龙。九州似鼎终须负，万物为铜只待镕。腊后春前更何事，便看经度奏东封。
秋日禅智寺见裴郎中题名寄韦瞻::罗隐::野寺疏钟万木秋，偶寻题处认名侯。官离南郡应闲暇，地胜东山想驻留。百盏浓醪成别梦，两行垂露澣羁愁。心知只有韦公在，更对真踪话旧游。
广陵春日忆池阳有寄::罗隐::烟水蒙蒙接板桥，数年经历驻征桡。醉凭危槛波千顷，愁倚长亭柳万条。别后故人冠獬豸，病来知己赏鹪鹩。清流夹宅千家住，会向闲乘一信潮。
春中湘中题岳麓寺僧舍::罗隐::蟾宫虎穴两皆休，来凭危栏送远愁。多事林莺还谩语，薄情边雁不回头。春融只待乾坤醉，水阔深知世界浮。欲共高僧话心迹，野花芳草奈相尤。
出试后投所知::罗隐::此日蓬壶两日程，当时消息甚分明。桃须曼倩催方熟，橘待洪崖遣始行。岛外音书应有意，眼前尘士渐无情。莫教更似山西鼠，啮破愁肠恨一生。
湘南春日怀古::罗隐::晴江春暖兰蕙薰，凫鹥苒苒鸥著群。洛阳贾谊自无命，少陵杜甫兼有文。空阔远帆遮落日，苍茫野树碍归云。松醪酒好昭潭静，闲过中流一吊君。
江州望庐山::罗隐::东南苍翠何崔嵬，横流一望幽抱开。影寒已令水底去，脚阔欲过湖心来。深处不唯容鬼怪，暗中兼恐有风雷。仙人往往今谁在，红杏花香重首回。
金陵寄窦尚书::罗隐::二年岐路有西东，长忆优游楚驿中。虎帐谈高无客继，马卿官傲少人同。世危肯使依刘表，山好犹能忆谢公。此去此恩言不得，谩将闲泪对春风。
清溪江令公宅::罗隐::蛮笺象管夜深时，曾赋陈宫第一诗。宴罢风流人不见，废来踪迹草应知。莺怜胜事啼空巷，蝶恋余香舞好枝。还有往年金甃井，牧童樵叟等闲窥。
郑州献卢舍人::罗隐::海槎闲暇阆风轻，不是安流不肯行。鸡省露浓汤饼熟，凤池烟暖诏书成。渔筹已合光儒梦，尧印何妨且治兵。会将两都收复后，右图仪表左题名。
别池阳所居::罗隐::黄尘初起此留连，火耨刀耕六七年。雨夜老农伤水旱，雪晴渔父共舟船。已悲世乱身须去，肯愧途危迹屡迁。却是九华山有意，列行相送到江边。
送内使周大夫自杭州朝贡::罗隐::八都上将近平戎，便附輶轩奏圣聪。三接驾前朝觐礼，一函江表战征功。云间阆苑何时见，水底瑶池触处通。知有殿庭余力在，莫辞消息寄西风。
酬黄从事怀旧见寄::罗隐::旧游不合到心中，把得君诗意亦同。水馆酒阑清夜月，香街人散白杨风。长绳系日虽难绊，辨口谈天不易穷。世事自随蓬转在，思量何处是飞蓬。
绣::罗隐::一片丝罗□□□，洞房西室女工劳。花随玉指添春色，鸟逐金针长羽毛。蜀绵谩夸声自贵，越绫虚说价功高。可中用作鸳鸯被，红叶枝枝不碍刀。
西施::罗隐::家国兴亡自有时，吴人何苦怨西施。西施若解倾吴国，越国亡来又是谁。
自遣::罗隐::得即高歌失即休，多愁多恨亦悠悠。今朝有酒今朝醉，明日愁来明日愁。
白角箆::罗隐::白似琼瑶滑似苔，随梳伴镜拂尘埃。莫言此个尖头物，几度撩人恶髪来。
铜雀台::罗隐::强歌强舞竟难胜，花落花开泪满膺。秪合当年伴君死，免交憔悴望西陵。
鹦鹉::罗隐::莫恨雕笼翠羽残，江南地暖陇西寒。劝君不用分明语，语得分明出转难。
金钱花::罗隐::占得佳名绕树芳，依依相伴向秋光。若教此物堪收贮，应被豪门尽㔉将。
梅::罗隐::天赐胭脂一抹腮，盘中磊落笛中哀。虽然未得和羹便，曾与将军止渴来。
钱尚父生日::罗隐::大昴分光降斗牛，兴唐宗社作诸侯。伊夔事业扶千载，韩白机谋冠九州。贵盛上持龙节钺，延长应续鹤春秋。锦衣玉食将何报，更俟庄椿一举头。
寄前户部陆郎中::罗隐::出驯桑雉入朝簪，萧洒清名映士林。近日篇章欺白雪，早年词赋得黄金。桂堂纵道探龙颔，兰省何曾驻鹤心。离乱事多人不会，酒浓花暖且闲吟。
登瓦棺寺阁::罗隐::下盘空迹上云浮，偶逐僧行步步愁。暂憩已知须用意，渐来争忍不回头。烟中树老重江晚，铎外风轻四境秋。懒指台城更东望，鹊飞龙鬬尽荒丘。
九华山费征君所居::罗隐::草堂何处试徘徊，见说遗踪向此开。蟾桂自归三径后，鹤书曾降九天来。白云事迹依前在，青琐光阴竟不回。尽夕为君思曩日，野泉呜咽路莓苔。
途中寄怀::罗隐::不知何处是前程，合眼腾腾信马行。两鬓已衰时未遇，数峰虽在病相撄。尘埃巩洛虚光景，诗酒江湖漫姓名。试哭军门看谁问，旧来还似祢先生。
京口见李侍郎::罗隐::傞傞江柳欲矜春，铁瓮城边见故人。屈指不堪言甲子，披风常记是庚申。别来且喜身俱健，乱后休悲业尽贫。还有杖头沽酒物，待寻山寺话逡巡。
秋日酬张特玄::罗隐::病寄南徐两度秋，故人依约亦扬州。偶因雁足思闲事，拟棹孤舟访旧游。风急几闻江上笛，月高谁共酒家楼。平生意气消磨尽，甘露轩前看水流。
登高咏菊尽::罗隐::篱畔霜前偶得存，苦教迟晚避兰荪。能销造化几多力，不受阳和一点恩。生处岂容依玉砌，要时还许上金樽。陶公没后无知己，露滴幽丛见泪痕。
登夏州城楼::罗隐::寒城猎猎戍旗风，独倚危楼怅望中。万里山河唐土地，千年魂魄晋英雄。离心不忍听边马，往事应须问塞鸿。好脱儒冠从校尉，一枝长戟六钧弓。
水边偶题::罗隐::野水无情去不回，水边花好为谁开。只知事逐眼前去，不觉老从头上来。穷似丘轲休叹息，达如周召亦尘埃。思量此理何人会，蒙邑先生最有才。
故洛阳公镇大梁时隐得游门下今之经历事往人非聊抒所怀以伤以谢::罗隐::孤舟欲泊思何穷，曾忆西来值雪中。珠履少年初满座，白衣游子也从公。狂抛赋笔琉璃冷，醉倚歌筵玳瑁红。今日斯文向谁说，泪碑棠树两成空。
杜陵秋思::罗隐::南望商于北帝都，两堪栖托两无图。只闻斥逐张公子，不觉悲同楚大夫。岩畔早凉生紫桂，井边疏影落高梧。一杯渌酒他年忆，沥向青波寄五湖。
隐尝在江陵忝故中令白公叨蒙知遇今复重过渚宫感事悲身遂成长句::罗隐::往岁酂侯镇渚宫，曾将清律暖孤蓬。才怜曼倩三冬后，艺许由基一箭中。言重不能轻薄命，地寒终是泣春风。凤凰池涸台星拆，回首岐山忆至公。
夜泊毘陵无锡县有寄::罗隐::草虫幽咽树初团，独系孤舟夜已阑。浊浪势奔吴苑急，疏钟声彻惠山寒。愁催鬓髪凋何易，贫恋家乡别渐难。他日亲朋应大笑，始知书剑是无端。
桃花::罗隐::暖触衣襟漠漠香，闲梅遮柳不胜芳。数枝艳拂文君酒，半里红欹宋玉墙。尽日无人疑怅望，有时经雨乍凄凉。旧山山下还如此，回首东风一断肠。
筹笔驿::罗隐::抛掷南阳为主忧，北征东讨尽良筹。时来天地皆同力，运去英雄不自由。千里山河轻孺子，两朝冠剑恨谯周。唯余岩下多情水，犹解年年傍驿流。
重过随州故兵部李侍郎恩知因抒长句::罗隐::庄周高论伯牙琴，闲夜思量泪满襟。四海共谁言近事，九原从此负初心。鸥翻汉浦风波急，雁下郧溪雾雨深。惭愧苍生还有意，解歌襦袴至如今。
商于驿楼东望有感::罗隐::山川去接汉江东，曾伴隋侯醉此中。歌绕夜梁珠宛转，舞娇春席雪朦胧。棠遗善政阴犹在，薤送哀声事已空。惆怅知音竟难得，两行清泪白杨风。
寄南城韦逸人::罗隐::杜甫诗中韦曲花，至今无赖尚豪家。美人晓折露沾袖，公子醉时香满车。万里丹青传不得，二年风雨恨无涯。羡他南涧高眠客，春去春来任物华。
梅花::罗隐::吴王醉处十余里，照野拂衣今正繁。经雨不随山鸟散，倚风疑共路人言。愁怜粉艳飘歌席，静爱寒香扑酒樽。欲寄所思无好信，为人惆恨又黄昏。
淮南高骈所造迎仙楼::罗隐::鸾音鹤信杳难回，凤驾龙车早晚来。仙境是谁知处所，人间空自造楼台。云侵朱槛应难到，虫网闲窗永不开。子细思量成底事，露凝风摆作尘埃。
和禅月大师见赠::罗隐::高僧惠我七言诗，顿豁尘心展白眉。秀似谷中花媚日，清如潭底月圆时。应观法界莲千叶，肯折人间桂一枝。漂荡秦吴十余载，因循犹恨识师迟。
谒文宣王庙::罗隐::晚来乘兴谒先师，松柏凄凄人不知。九仭萧墙堆瓦砾，三间茅殿走狐狸。雨淋状似悲麟泣，露滴还同叹凤悲。傥使小儒名稍立，岂教吾道受栖迟。
代文宣王答::罗隐::三教之中儒最尊，止戈为武武尊文。吾今尚自披蓑笠，你等何须读典坟。释氏宝楼侵碧汉，道家宫殿拂青云。若教颜闵英灵在，终不羞他李老君。
重送朗州张员外::罗隐::朱轮此去正春风，且驻青云听断蓬。一榻早年容孺子，双旌今日别文翁。诚知汲善心长在，争奈干时迹转穷。酬德酬恩两无路，谩劳惆怅凤城东。
广陵秋夜读进士常修三篇因题::罗隐::入蜀归吴三首诗，藏于笥箧重于师。剑关夜读相如听，瓜步秋吟炀帝悲。景物也知输健笔，时情谁不许高枝。明年二月春风里，江岛闲人慰所思。
逼试投所知::罗隐::桃在仙翁旧苑傍，暖烟轻霭扑人香。十年此地频偷眼，二月春风最断肠。曾恨梦中无好事，也知囊里有仙方。寻思仙骨终难得，始与回头问玉皇。
汉江上作::罗隐::汉江波浪渌于苔，每到江边病眼开。半雨半风终日恨，无名无迹几时回。云生岸谷秋阴合，树接帆樯晚思来。对此空惭圣明代，忍教缨上有尘埃。
秋夜寄进士顾荣::罗隐::秋河耿耿夜沈沈，往事三更尽到心。多病谩劳窥圣代，薄才终是费知音。家山梦后帆千尺，尘土搔来髪一簪。空羡良朋尽高价，可怜东箭与南金。
寄渭北徐从事::罗隐::暖云慵堕柳垂条，骢马徐郎过渭桥。官秩旧参荀秘监，樽罍今伴霍嫖姚。科随鹄箭频曾中，礼向侯弓以重招。莫恨东风促行李，不多时节却归朝。
徐寇南逼感事献江南知己次韵::罗隐::酒阑离思浩无穷，西望维扬忆数公。万里飘零身未了，一家知奖意曾同。云横晋国尘应暗，路转吴江信不通。今日便成卢子谅，满襟珠泪堕霜风。
寄三衢孙员外::罗隐::小敷文伯见何时，南望三衢渴复饥。天子未能崇典诰，诸生徒欲恋旌旗。风高绿野苗千顷，露冷平楼酒满卮。尽是数旬陪奉处，使君争肯不相思。
淮南送卢端公归台::罗隐::凤鸾势逸九霄宽，北去南来任羽翰。朱绂两参王俭府，绣衣三领杜林官。道从上国曾匡济，才向牢盆始重难。应笑张纲谩生事，埋轮不得在长安。
炀帝陵::罗隐::入郭登桥出郭船，红楼日日柳年年。君王忍把平陈业，只博雷塘数亩田。
马嵬坡::罗隐::佛屋前头野草春，贵妃轻骨此为尘。从来绝色知难得，不破中原未是人。
柳::罗隐::灞岸晴来送别频，相偎相倚不胜春。自家飞絮犹无定，争解垂丝绊路人。
隋堤柳::罗隐::夹路依依千里遥，路人回首认隋朝。春风未借宣华意，犹费工夫长绿条。
孟浩然墓::罗隐::数步荒榛接旧蹊，寒江漠漠草凄凄。鹿门黄土无多少，恰到书生冢便低。
秦纪::罗隐::长策东鞭及海隅，鼋鼍奔起鬼神趋。怜君未到沙丘日，肯信人间有死无。
仙掌::罗隐::掌前流水驻无尘，掌下轩车日日新。谩向山头高举手，何曾招得路行人。
咏月::罗隐::湖上风高动白蘋，暂延清景此逡巡。隔年违别成何事，半夜相看似故人。蟾向静中矜爪距，兔隈明处弄精神。嫦娥老大应惆怅，倚泣苍苍桂一轮。
宿荆州江陵驿::罗隐::西游象阙愧知音，东下荆溪称越吟。风动芰荷香四散，月明楼阁影相侵。闲欹别枕千般梦，醉送征帆万里心。薜荔衣裳木兰檝，异时烟雨好追寻。
抚州别阮兵曹::罗隐::雪晴天外见诸峰，幽轧行轮有去踪。内史宅边今独恨，步兵厨畔旧相容。十年别鬓疑朝镜，千里归心着晚钟。若不他时更青眼，未知谁肯荐临邛。
新安投所知::罗隐::少年容易舍樵渔，曾辱明公荐子虚。汉殿寒夜时不食，宋都风急命何疏。云埋野艇吟归去，草没山田赋遂初。长剑一寻歌一奏，此心争肯为鲈鱼。
江边有寄::罗隐::江边旧业半雕残，每轸归心即万端。狂折野梅山店暖，醉吹村笛酒楼寒。只言圣代谋身易，争奈贫儒得路难。同病同忧更何事，为君提笔画渔竿。
送友人归夷门::罗隐::二年流落大梁城，每送君归即有情。别路算来成底事，旧游言著似前生。苑荒懒认词人会，门在空怜烈士名。至竟男儿分应定，不须惆怅谷中莺。
湘中见进士乔诩::罗隐::吴公台下别经秋，破虏城边暂驻留。一笑有情堪解梦，数年无故不同游。云牵楚思横鱼艇，柳送乡心入酒楼。且酌松醪依旧醉，谁能相见向春愁。
上霅川裴郎中::罗隐::贵提金印出咸秦，潇洒江城两度春。一派水清疑见胆，数重山翠欲留人。望崇早合归黄阁，诗好何妨恋白蘋。自是受恩心未足，却垂双翅羡吴均。
钱塘江潮::罗隐::怒声汹汹势悠悠，罗刹江边地欲浮。漫道往来存大信，也知反复向平流。任抛巨浸疑无底，猛过西陵只有头。至竟朝昏谁主掌，好骑赪鲤问阳侯。
送人赴职任褒中::罗隐::物态时情难重陈，夫君此去莫伤春。男儿只要有知己，才子何堪更问津。万转江山通蜀国，两行珠翠见褒人。海棠花谢东风老，应念京都共苦辛。
早春送张坤归大梁::罗隐::萧萧羸马正尘埃，又送輶轩向吹台。别酒莫辞今夜醉，故人知是几时回。泉经华岳犹应冻，花到梁园始合开。为谢东门抱关吏，不堪惆怅满离杯。
东归途中作::罗隐::松橘苍黄覆钓矶，早年生计近年违。老知风月终堪恨，贫觉家山不易归。别岸客帆和雁落，晚程霜叶向人飞。买臣严助精灵在，应笑无成一布衣。
送进士臧𣸣下第后归池州::罗隐::赋成无处换黄金，却向春风动越吟。天子爱才虽仄席，诸生多病又沾襟。柳攀灞岸狂遮袂，水忆池阳渌满心。珍重彩衣归正好，莫将闲事系升沈。
湘中赠范郧::罗隐::丹桂无心彼此谙，二年疏懒共江潭。愁知酒盏终难舍，老觉人情转不堪。云外鸳鸯非故旧，眼前胶漆似烟岚。劳歌一曲霜风暮，击折湘妃白玉簪。
寄张侍郎::罗隐::衰羸岂合话荆州，争奈思多不自由。无路重趋桓典马，有诗曾上仲宣楼。尘销别迹堪垂泪，树拂他门懒举头。一种人间太平日，独教零落忆沧州。
渚宫秋思::罗隐::楚城日暮烟霭深，楚人驻马还登临。襄王台下水无赖，神女庙前云有心。千载是非难重问，一江风雨好闲吟。欲招屈宋当时魄，兰败荷枯不可寻。
闲居早秋::罗隐::槐杪清蝉烟雨余，萧萧凉叶堕衣裾。噪槎乌散沈苍岭，弄杵风高上碧虚。百岁梦生悲蛱蝶，一朝香死泣芙蕖。六宫谁买相如赋，团扇恩情日日疏。
建康::罗隐::潮平远岸草侵沙，东晋衰来最可嗟。庾舅已能窥帝室，王都还是预人家。山寒老树啼风曲，泉暖枯骸动芷牙。欲起九原看一遍，秦淮声急日西斜。
送舒州宿松县傅少府::罗隐::江蓠漠漠树重重，东过清淮到宿松。县好也知临浣水，官闲应得看灊峰。春风绿野吴歌怨，雪霁平郊楚酒浓。留取余杯待张翰，明年归棹一从容。
经故洛阳城::罗隐::败垣危堞迹依稀，试驻羸骖吊落晖。跋扈以成梁冀在，简书难问杜乔归。由来世事须翻覆，未必余才解是非。千载昆阳好功业，与君门下作恩威。
夏州胡常侍::罗隐::百尺高台勃勃州，大刀长戟汉诸侯。征鸿过尽边云阔，战马闲来塞草秋。国计已推肝胆许，家财不为子孙谋。仍闻陇蜀由多事，深喜将军未白头。
寄进士卢休::罗隐::半年池口恨萍蓬，今日思量已梦中。游子马蹄难重到，故人尊酒与谁同。山横翠后千重绿，蜡想歌时一烬红。从此客程君不见，麦秋梅雨遍江东。
赠先辈令狐补阙::罗隐::中间声迹早薰然，阻避钧衡过十年。碧海浪高终济物，苍梧云好已归天。花迎彩服离莺谷，柳傍东风触马鞭。应念凄凉洞庭客，夜深双泪忆渔船。
送秦州从事::罗隐::一枝何足解人愁，抛却还随定远侯。紫陌红尘今别恨，九衢双阙夜同游。芳时易失劳行止，良会难期且驻留。若到边庭有来使，试批书尾话梁州。
湖州裴郎中赴阙后投简寄友生::罗隐::锦帐郎官塞诏年，汀州曾驻木兰船。祢衡酒醒春瓶倒，柳恽诗成海月圆。歌蹙远山珠滴滴，漏催香烛泪涟涟。使君入拜吾徒在，宣室他时岂偶然。
秋日泊平望驿寄太常裴郎中::罗隐::蘋洲重到杳难期，西倚邮亭忆往时。北海尊中常有酒，东阳楼上岂无诗。地清每负生灵望，官重方升礼乐司。闻说江南旧歌曲，至今犹自唱吴姬。
西塞山::罗隐::吴塞当时指此山，吴都亡后绿孱颜。岭梅乍暖残妆恨，沙鸟初晴小队闲。波阔鱼龙应混杂，壁危猿狖奈奸顽。会将一副寒蓑笠，来与渔翁作往还。
秋日汴河客舍酬友人::罗隐::梁宋追游早岁同，偶然违别事皆空。年如流水催何急，道似危途动即穷。醉舞且欣连夜月，狂吟还聚上楼风。烦君更枉骚人句，白凤灵虵满袖中。
东归::罗隐::仙桂高高似有神，貂裘敝尽取无因。难将白发期公道，不觉丹枝属别人。双阙往来惭请谒，五湖归后耻交亲。盈盘紫蟹千卮酒，添得临岐泪满巾。
广陵李仆射借示近诗因投献::罗隐::朝论国计暮论兵，余力犹随凤藻生。语继盘盂抛俗格，气兼河岳带商声。闲寻绮思千花丽，静想高吟六义清。天柄已持尧典在，更堪回首问缘情。
箧中得故王郎中书::罗隐::凤里前年别望郎，丁宁唯恐滞吴乡。劝疏杯酒知妨事，乞与书题作裹粮。苹鹿未能移海曲，县花寻已落河阳。九原自此无因见，反复遗踪泪万行。
泪::罗隐::逼脸横颐咽复匀，也曾谗毁也伤神。自从鲁国潸然后，不是奸人即妇人。
子规::罗隐::铜梁路远草青青，此恨那堪枕上听。一种有冤犹可报，不如衔石叠沧溟。
姑苏台::罗隐::让高泰伯开基日，贤见延陵复命时。未会子孙因底事，解崇台榭为西施。
王濬墓::罗隐::男儿未必尽英雄，但到时来即命通。
京中晚望::罗隐::心如野鹿迹如萍，谩向人间性一灵。往事不知多少梦，夜来和酒一时醒。
寄窦泽处士二首 一::罗隐::兰亭醉客旧知闻，欲问平安隔海云。不是金陵钱太尉，世事谁肯更容身。
寄窦泽处士二首 二::罗隐::鳌背楼台拂白榆，此中槎客亦踟蹰。牢山道士无仙骨，却向人间作酒徒。
寄第五尊师::罗隐::苕溪烟月久因循，野鹤衣裘独茧纶。只说泊船无定处，不知携手是何人。朱黄拣日囚尸鬼，青白临时注脑神。欲访先生问经诀，世间难得不由身。
寄西华黄炼师::罗隐::西华有路入中华，依约山川认永嘉。羽客昔时留筿簜，故人今又种烟霞。坛高已降三清鹤，海近应通八月槎。盛事两般君总得，老莱衣服戴颙家。
所思::罗隐::西上青云未有期，东归沧海一何迟。酒阑梦觉不称意，花落月明空所思。长恐病侵多事日，可堪贫过少年时。鬬鸡走狗五陵道，惆怅输他轻薄儿。
送支使萧中丞赴阙::罗隐::八年刀笔到京华，归去青冥路未赊。今日风流卿相客，旧时基业帝王家。彤庭彩凤虽添瑞，望府红莲已减花。从此常僚如有问，海边麇鹿斗边槎。
送人归湘中兼寄旧知::罗隐::青溪烟雨九华山，乱后应同梦寐间。万里分飞休掩袂，两旬相见且开颜。君依宰相貉蝉贵，我恋王门鬓髪斑。为谢伏波筵上客，几时金印拟西还。
自贻::罗隐::衰老应难更进趋，药畦经卷自朝晡。纵无显效亦藏拙，若有所成甘守株。汉武巡游虚轧轧，秦皇吞并谩驱驱。如何只见丁家鹤，依旧辽东叹绿芜。
暇日感怀因寄同院吴蜕拾遗::罗隐::璧池清秩访燕台，曾捧瀛州札翰来。今日二难俱大夜，当时三幅谩高才。戏悲槐市便便笥，狂忆樟亭满满杯。犹幸小兰同舍在，每因相见即衔哀。
偶兴::罗隐::逐队随行二十春，曲江池畔避车尘。如今赢得将衰老，闲看人间得意人。
题凿石山僧院::罗隐::日夜潮声送是非，一回登眺一忘机。怜师好事无人见，不把兰芽染褐衣。
圉城偶作::罗隐::东望陈留日欲曛，每因刀笔想夫君。自从郭泰碑铭后，只见黄金不见文。
乌程::罗隐::两府攀陪十五年，郡中甘雨幕中莲。一瓶犹是乌程酒，须对霜风度泫然。
送杨炼师却归贞浩岩::罗隐::宦途不复更经营，归去东南任意行。别后几回思会面，到来相见似前生。久居竹盖知勤苦，旧业莲峰想变更。为谢佯狂吴道士，耳中时有铁船声。
暇日投钱尚父::罗隐::牛斗星边女宿间，栋梁虚敞丽江关。望高汉相东西阁，名重淮王大小山。礼设鬬倾金凿落，马蹄争撼玉连环。自惭麇鹿无能事，未报深恩鬓已斑。
览晋史::罗隐::齐王僚属好男儿，偶觅东归便得归。满目路岐抛似梦，一船风雨去如飞。盘擎紫线莼初熟，箸拨红丝鲙正肥。惆怅途中无限事，与君千载两忘机。
感别元帅尚父::罗隐::玉函瑶检下台司，记得当时捧领时。半壁龙虵蟠造化，满筐山岳动神祇。疲牛舐犊心犹切，阴鹤鸣雏力已衰。稚子不才身抱疾，日窥贞迹泪双垂。
尚父偶建小楼特摛丽藻绝句不敢称扬三首 一::罗隐::结构叨冯柱石才，敢期幢盖此裴回。阳春曲调高谁和，尽日焚香倚隗台。
尚父偶建小楼特摛丽藻绝句不敢称扬三首 二::罗隐::玳簪珠履愧非才，时凭阑干首重回。只待淮妖翦除后，别倾卮酒贺行台。
尚父偶建小楼特摛丽藻绝句不敢称扬三首 三::罗隐::阑槛初成愧楚才，不知星彩尚迂回。风流孔令陶钧外，犹记山妖逼小台。
魏城逢故人::罗隐::一年两度锦江游，前值东风后值秋。芳草有情皆碍马，好云无处不遮楼。山将别恨和心断，水带离声入梦流。今日因君试回首，澹烟乔木隔绵州。
游江夏口::罗隐::醉别江东酒一杯，往年曾此驻尘埃。鱼听建业歌声过，水看瞿塘雪影来。黄祖不能容贱客，费祎终是负仙才。平生胆气平生恨，今日江边首懒回。
春思::罗隐::荡漾春风渌似波，惹情摇恨去傞傞。燕翻永日音声好，柳舞空城意绪多。蜀国暖回溪峡浪，卫娘清转遏云歌。可怜户外桃兼李，仲蔚蓬蒿奈尔何。
黄鹤驿寓题::罗隐::野云芳草绕离鞭，敢对青楼倚少年。秋色未催榆塞雁，人心先下洞庭船。高歌酒市非狂者，大嚼屠门亦偶然。车马同归莫同恨，古人头白尽林泉。
寄锺常侍::罗隐::一从朱履步金台，蘗苦冰寒奉上台。峻节不由人学得，远途终是自将来。风高渐展摩天翼，干耸方呈构厦材。应笑樟亭旧同舍，九州无验满炉灰。
中秋夜不见月::罗隐::阴云薄雾上空虚，此夕清光已破除。只恐异时开霁后，玉轮依旧养蟾蜍。
魏博罗令公附卷有回::罗隐::寒门虽得在诸宗，栖北巢南恨不同。马上固惭消髀肉，幄中由羡愈头风。蹉跎岁月心仍切，迢遰江山梦未通。深荷吾宗有知己，好将刀笔为英雄。
寄处默师::罗隐::甘露卷帘看雨脚，樟亭倚柱望潮头。十年顾我醉中过，两地与师方外游。久隔兵戈常寄梦，近无书信更堪忧。香炉烟霭虎溪月，终棹铁船寻惠休。
病中上钱尚父::罗隐::左脚方行右臂挛，每惭名迹污宾筵。纵饶吴土容衰病，争奈燕台费料钱。藜杖已干难更把，竹舆虽在不堪悬。深恩重德无言处，回首浮生泪泫然。
送梅处士归宁国::罗隐::十五年前即别君，别时天下未纷纭。乱罹且喜身俱在，存没那堪耳更闻。良会谩劳悲曩迹，旧交谁去吊荒坟。殷勤为谢逃名客，想望千秋岭上云。
经故友所居::罗隐::槐花漠漠向人黄，此地追游迹已荒。清论不知庄叟达，死交空欢赵岐忙。病来未忍言闲事，老去唯知觅醉乡。日暮街东策羸马，一声横笛似山阳。
大梁从事居汜水::罗隐::前年帝里望行尘，记得仙家第四人。泉暖旧谙龙偃息，露寒初见鹤精神。歌声上榻梁园晚，梦遶残钟汜水春。知有箧中编集在，只应从此是经纶。
寄酬邺王罗令公五首 一::罗隐::营室东回荫斥丘，少年承袭拥青油。坐调金鼎尊明主，横把雕戈拜列侯。书札二王争巧拙，篇章七子避风流。西园旧迹今应在，衰老无因奉胜游。
寄酬邺王罗令公五首 二::罗隐::脉散源分历几朝，纵然官宦只卑僚。正忧末派沦沧海，忽见高枝拂绛霄。十万貔貅趋玉帐，三千宾客珥金貂。良时难得吾宗少，应念寒门更寂寥。
寄酬邺王罗令公五首 三::罗隐::敢将衰弱附强宗，细筭还缘血脉同。湘浦烟波无旧迹，邺都兰菊有遗风。每怜罹乱书犹达，所恨云泥路不通。珍重珠玑兼绣段，草玄堂下寄扬雄。
寄酬邺王罗令公五首 四::罗隐::水云开霁立高亭，依约黎阳对福星。只见篇章矜镂管，不知勋业柱青冥。早缘入梦金方砺，晚为传家鼎始铭。鹤髪四垂烟阁远，此生何处拜仪形。
寄酬邺王罗令公五首 五::罗隐::锦笈朱囊连复连，紫鸾飞下浙江边。绡从海室夺烟雾，乐奏帝官胜管弦。长笑应刘悲显达，每嫌伊霍少诗篇。戴湾老圃根基薄，虚费工夫八十年。
春日投钱塘元帅尚父二首 二::罗隐::征东幕府十三州，敢望非才忝上游。官秩已叨吴品职，姓名兼显鲁春秋。盐车顾后声方重，火井窥来焰始浮。一句黄河千载事，麦城王粲谩登楼。
钱塘府亭::罗隐::新恩别启馆娃宫，还拜吴王向此中。九牧土田周制在，两藩茅社汉仪同。春生旧苑芳洲雨，香入高台小径风。更有宠光人未见，问安调膳尽三公。
野狐泉::罗隐::潏潏寒光溅路尘，相传妖物此潜身。
宿纪南驿::罗隐::策蹇南游忆楚朝，阴风淅淅树萧萧。不知无忌奸邪骨，又作何山野葛苗。
赠无相禅师::罗隐::人人尽道事空王，心里忙于市井忙。惟有马当山上客，死门生路两相忘。
夜泊义兴戏呈邑宰::罗隐::溪畔维舟问戴星，此中三害有图经。长桥可避南山远，却恐难防是最灵。
听琵琶::罗隐::香筵酒散思朝散，偶向梧桐暗处闻。大底曲中皆有恨，满楼人自不知君。
题袁溪张逸人所居::罗隐::蒲梢猎猎燕差差，数里溪光日落时。芳树文君机上锦，远山孙寿镜中眉。鸡窗夜静开书卷，鱼槛春深展钓丝。
升平公主旧第::罗隐::乘凤仙人降此时，玉篇才罢到文词。两轮水硙光明照，百尺鲛绡换好诗。带砺山河今尽在，风流樽俎见无期。坛场客散香街暝，惆怅齐竽取次吹。
寄黔中王从事::罗隐::故人刀笔事军书，南转黔江半月余。别后乡关情几许，近来诗酒兴何如。贪将醉袖矜莺谷，不把瑶缄附鲤鱼。今日举觞君莫问，生涯牢落鬓萧疏。
关亭春望::罗隐::关畔春云拂马头，马前春事共悠悠。风摇岸柳长条困，露裛山花小朵愁。信越功名高似狗，裴王气力大于牛。未知至竟将何用，渭水泾川一向流。
寄徐济进士::罗隐::往年疏懒共江湖，月满花香记得无。霜压楚莲秋后折，雨催蛮酒夜深酤。红尘偶别迷前事，丹桂相倾愧后徒。出得函关抽得手，从来不及阮元瑜。
霅溪晚泊寄裴庶子::罗隐::溪风如扇雨如丝，闲步闲吟柳恽诗。杯酒疏狂非曩日，野花狼藉似当时。道穷谩有依刘感，才急应无借寇期。满眼云山莫相笑，与君俱是受深知。
送姚安之赴任秋浦::罗隐::官罢春坊地象雷，片帆高指贵池开。五侯水暖鱼鳞去，九子山晴雁叙来。江夏黄童徒逞辩，广都庞令恐非才。到头称意须年少，赢得时光向酒杯。
塞外::罗隐::塞外偷儿塞内兵，圣君宵旰望升平。碧幢未作朝廷计，白梃犹驱妇女行。可使御戎无上策，只应忧国是虚声。汉王第宅秦田土，今日将军已自荣。
裴庶子除太仆卿因贺::罗隐::楚珪班序未为轻，莫惜良途副圣明。宫省旧推皇甫谧，寺曹今得夏侯婴。秩随科第临时贵，官逐簪裾到处清。应笑马安虚巧宦，四回迁转始为卿。
咏史::罗隐::蠹简遗编试一寻，寂寥前事似如今。徐陵笔砚珊瑚架，赵胜宾朋玳瑁簪。未必片言资国计，只应邪说动人心。九原郝泚何由起，虚误西蕃八尺金。
中元夜泊淮口::罗隐::木叶回飘水面平，偶因孤棹已三更。秋凉雾露侵灯下，夜静鱼龙逼岸行。欹枕正牵题柱思，隔楼谁转遶梁声。锦帆天子狂魂魄，应过扬州看月明。
寄池州郑员外::罗隐::兽遶朱轮酒满船，郡城萧洒贵池边。衣同莱子曾分笔，扇似袁宏别有天。九点好山楼上客，两行高柳雨中烟。陵阳百姓将何福，社舞村歌又一年。
归梦::罗隐::陆海波涛渐渐深，一回归梦抵千金。路傍草色休多事，墙外莺声肯有心。日晚向隅悲断梗，夜阑浇酒哭知音。贪财败阵谁相悉，鲍叔如今不可寻。
送溪州使君::罗隐::兵寇伤残国力衰，就中南土藉良医。凤衔泥诏辞丹阙，雕倚霜风上画旗。官职不须轻远地，生灵只是计临时。灞桥酒盏黔巫月，从此江心两所思。
送霅川郑员外::罗隐::明时塞诏列分麾，东拥朱轮出帝畿。铜虎贵提天子印，银鱼荣傍老莱衣。歌听茗坞春山暖，诗咏蘋洲暮鸟飞。知有掖垣南步在，可能须待政成归。
酬寄右司李员外::罗隐::当年忆见桂枝春，自此清途未四旬。左省望高推健笔，右曹官重得名人。闲摛丽藻嫌秋兴，静猎遗编笑过秦。犹把随和向泥滓，应怜疏散任天真。
莲塘驿::罗隐::莲塘馆东初日明，莲塘馆西行人行。隔林啼鸟似相应，当路好花疑有情。一梦不须追往事，数杯犹可慰劳生。莫言来去只如此，君看鬓边霜几茎。
甘露寺火后::罗隐::六朝胜事已尘埃，犹有闲人怅望来。只道鬼神能护物，不知龙象自成灰。犀惭水府浑非怪，燕说吴宫未是灾。还识平泉故侯否，一生踪迹比楼台。
春日登上元石头故城::罗隐::万里伤心极目春，东南王气只逡巡。野花相笑落满地，山鸟自惊啼傍人。谩道城池须险阻，可知豪杰亦埃尘。太平寺主惟轻薄，却把三公与贼臣。
送宣武徐巡官::罗隐::傲睨公卿二十年，东来西去只悠然。白知关畔元非马，玄觉壶中别有天。汉帝诏衔应异日，梁王风雪是初筵。临行不惜刀圭便，愁杀长安买笑钱。
冬暮寄裴郎中::罗隐::晓髪星星入镜宜，早年容易近年悲。敢言得事时将晚，只恐酬恩日渐迟。南国倾心应望速，东堂开口欲从谁。仙郎旧有黄金约，沥胆隳肝更祷祈。
中元甲子以辛丑驾幸蜀四首 一::罗隐::子仪不起浑瑊亡，西幸谁人从武皇。四海为家虽未远，九州多事竟难防。已闻旰食思真将，会待畋游致假王。应感两朝巡狩迹，绿槐端正驿荒凉。
中元甲子以辛丑驾幸蜀四首 三::罗隐::邪气奔屯瑞气移，清平过尽到艰危。纵饶犬彘迷常理，不奈豺狼幸此时。九庙有灵思李令，三川悲忆恨张仪。可怜一曲还京乐，重对红蕉教蜀儿。
中元甲子以辛丑驾幸蜀四首 四::罗隐::白丁攘臂犯长安，翠辇苍黄路屈盘。丹凤有情尘外远，玉龙无迹渡头寒。静怜贵族谋身易，危惜文皇创业难。不将不侯何计是，钓鱼船上泪阑干。
题润州妙善前石羊::罗隐::紫髯桑盖此沈吟，很石犹存事可寻。汉鼎未安聊把手，楚醪虽满肯同心。英雄已往时难问，苔藓何知日渐深。还有市鄽沽酒客，雀喧鸠聚话蹄涔。
登宛陵条风楼寄窦常侍::罗隐::乱罹时节懒登临，试借条风半日吟。只有远山含煖律，不知高阁动归心。溪喧晚棹千声浪，云护寒郊数丈阴。自笑疏慵似麇鹿，也教台上费黄金。
台城::罗隐::晚云阴暎下空城，六代累累夕照明。玉井已乾龙不起，金瓯虽破虎曾争。亦知霸世才难得，却是蒙尘事最平。深谷作陵山作海，茂弘流辈莫伤情。
甘露寺看雪上周相公::罗隐::筛寒洒白乱溟蒙，祷请功兼造化功。光薄乍迷京口月，影交初展海门风。细黏谢客衣裾上，轻堕梁王酒盏中。一种为祥君看取，半禳灾沴半年丰。
寄京阙陆郎中昆仲::罗隐::柏台兰署四周旋，宾榻何妨雁影连。才见玳簪欹细柳，便知油幕胜红莲。家从入洛声名大，迹为依刘事分偏。争奈乱罹人渐少，麦城新赋许谁传。
偶题::罗隐::锺陵醉别十余春，重见云英掌上身。我未成名君未嫁，可能俱是不如人。
故都::罗隐::江南江北两风流，一作迷津一拜侯。至竟不如隋炀帝，破家犹得到扬州。
董仲舒::罗隐::灾变儒生不合闻，谩将刀笔指乾坤。偶然留得阴阳术，闭却南门又北门。
献尚父大王::罗隐::数年铁甲定东瓯，夜渡江山瞻斗牛。今日朱方平殄后，虎符龙节十三州。
蜂::罗隐::不论平地与山尖，无限风光尽被占。采得百花成蜜后，为谁辛苦为谁甜。
帘二首 一::罗隐::叠影重纹暎画堂，玉钩银烛共荧煌。会应得见神仙在，休下真珠十二行。
帘二首 二::罗隐::翡翠佳名世共稀，玉堂高下巧相宜。殷勤为嘱纤纤手，卷上银钩莫放垂。
送顾云下第::罗隐::行行杯酒莫辞频，怨叹劳歌两未伸。汉帝后宫犹识字，楚王前殿更无人。年深旅舍衣裳敝，潮打村田活计贫。百岁都来多几日，不堪相别又伤春。
村桥::罗隐::村桥酒斾月明楼，偶逐渔舟系叶舟。莫学鲁人疑海鸟，须知庄叟恶牺牛。心寒已分灰无焰，事往曾将水共流。除却思量太平在，肯抛疏散换公侯。
送刘校书之新安寄吴常侍::罗隐::野云如火照行尘，会绩溪边去问津。才子省衔非幕客，楚君科第是同人。狂思下国千场醉，病负东堂两度春。他日酒筵应见问，鹿裘渔艇隔朱轮。
官池秋夕::罗隐::池边月影闲婆娑，池上醉来成短歌。芙渠抵死怨珠露，蟋蟀苦口嫌金波。往事向人言不得，旧游临老恨空多。松醪作酒兰为棹，十载烟尘奈尔何。
奉使宛陵别二三从事::罗隐::梁王雪里有深知，偶别家乡隔路岐。官品共传胜曩日，酒杯争肯忍当时。豫章地暖矜千尺，越峤天寒愧一枝。还有钓鱼蓑笠在，不堪风雨失归期。
金陵思古::罗隐::杜秋在时花解言，杜秋死后花更繁。柔姿曼态葬何处，天红腻白愁荒原。高洞紫箫吹梦想，小窗残雨湿精魂。绮筵金缕无消息，一阵征帆过海门。
送王使君赴苏台::罗隐::东南一望可长吁，犹忆王孙领虎符。两地干戈连越绝，数年麋鹿卧姑苏。疲甿赋重全家尽，旧族兵侵太半无。料得伍员兼旅寓，不妨招取好揶揄。
忆九华::罗隐::九华巉崪荫柴扉，长忆前时此息机。黄菊倚风村酒熟，绿蒲低雨钓鱼归。干戈已是三年别，尘土那堪万事违。回首佳期恨多少，夜阑霜露又霑衣。
送裴饶归会稽::罗隐::金庭路指剡川隈，珍重良朋自此来。两鬓不堪悲岁月，一卮犹得话尘埃。家通曩分心空在，世逼横流眼未开。笑杀山阴雪中客，等闲乘兴又须回。
送程尊师之晋陵::罗隐::栋间云出认行轩，郊外阴阴夏木繁。高道乍为张翰侣，使君兼是世龙孙。溪含句曲清连底，酒贳余杭渌满樽。
贵池晓望::罗隐::稂莠参天剪未平，且乘孤櫂且行行。计疏狡兔无三窟，羁甚宾鸿欲一生。合眼亦知非本意，伤心其奈是多情。前溪好泊谁为主，昨夜沙禽占月明。
寄崔庆孙::罗隐::故人何处又留连，月冷风高镜水边。文阵解围才昨日，醉乡分袂已三年。交情澹泊应长在，俗态流离且勉旃。还拟山阴一乘兴，雪寒难得渡江船。
寄杨秘书::罗隐::萧萧檐雪打窗声，因忆江东阮步兵。两信海潮书不达，数峰稽岭眼长明。梅繁几处垂鞭看，酒好何人倚槛倾。会待与君开秫瓮，满船般载镜中行。
酬章处士见寄::罗隐::中原甲马未曾安，今日逢君事万端。乱后几回乡梦隔，别来何处路行难。霜鳞共落三门浪，雪鬓同归七里滩。何必新诗更相戏，小楼吟罢暮天寒。
寄前宣州窦常侍::罗隐::往年西谒谢玄晖，樽酒留欢醉始归。曲槛柳浓莺未老，小园花煖蝶初飞。喷香瑞兽金三尺，舞雪佳人玉一围。今日乱罹寻不得，满蓑风雨钓鱼矶。
秦望山僧院::罗隐::巉巉危岫倚沧洲，闻说秦皇亦此游。霸主卷衣才二世，老僧传锡已千秋。阴崖水赖松梢直，藓壁苔侵画像愁。各是病来俱未了，莫将烦恼问汤休。
送光禄崔卿赴阙::罗隐::一年极目望西辕，此日殷勤圣主恩。上国已留虞寄命，中朝应听范汪言。官从府幕归卿寺，路向干戈见禁门。鹓侣寂寥曹署冷，更堪呜咽问田园。
寄程尊师::罗隐::鹤信虽然到五湖，烟波迢遰路崎岖。玉书分薄花生眼，金鼎功迟雪满须。三秀紫芝劳梦寐，一番红槿恨朝晡。未知朽败凡间骨，中授先生指教无。
定远楼::罗隐::前年上将定妖氛，曾筑岩城驻大军。近日关防虽弛柝，旧时栏槛尚侵云。蛮兵绩盛人皆伏，坐石名高世共闻。唯恐乱来良吏少，不知谁解叙功勋。
送程尊师东游有寄::罗隐::华盖峰前拟卜耕，主人无奈又闲行。且凭鹤驾寻沧海，又恐犀轩过赤城。绛简便应朝右弼，紫旄兼合见东卿。劝君莫忘归时节，芝似萤光处处生。
江亭别裴饶::罗隐::行杯且待怨歌终，多病怜君事事同。衰鬓别来光景里，故乡归去乱罹中。乾坤垫裂三分在，井邑摧残一半空。日晚长亭问西使，不堪车马尚萍蓬。
江南寄所知周仆射::罗隐::曾陪公子醉西园，岘首碑前事懒言。世乱共嗟王粲老，时危俱受信陵恩。潮怜把盏吟江徼，雨忆凭阑望海门。飞盖寂寥清宴罢，不知簪履更谁存。
钱唐见芮逢::罗隐::蔡伦池北雁峰前，罹乱相兼十九年。所喜故人犹会面，不堪良牧已重泉。醉思把箸欹歌席，狂忆判身入酒船。今日与君赢得在，戴家湾里两皤然。
江都::罗隐::淮王高䜩动江都，曾忆狂生亦坐隅。九里楼台牵翡翠，两行鸳鹭踏真珠。歌听丽句秦云咽，诗转新题蜀锦铺。惆怅晋阳星拆后，世间兵革地荒芜。
送张绾游锺陵::罗隐::南忆龙沙两岸行，当时天下尚清平。醉眠野寺花方落，吟倚江楼月欲明。老去亦知难重到，乱来争肯不牵情。西山十二真人在，从此烦君语姓名。
送{巩/言}光大师::罗隐::禹祠分首戴湾逢，健笔寻知达九重。圣主赐衣怜绝艺，侍臣摛藻许高踪。宁亲久别街西寺，待诏初离海上峰。一种苦心师得了，不须回首笑龙钟。
息夫人庙::罗隐::百雉摧残连野青，庙门犹见昔朝廷。一生虽抱楚王恨，千载终为息地灵。虫网翠环终缥缈，风吹宝瑟助微冥。玉颜浑似羞来客，依旧无言照画屏。
漂母冢::罗隐::寂寂荒坟一水滨，芦洲绝岛自相亲。青娥已落淮边月，白骨甘为泉下尘。原上荻花飘素髪，道傍菰叶碎罗巾。虽然寂寞千秋魄，犹是韩侯旧主人。
感怀::罗隐::石径松轩亦自由，谩随浮世逐飘流。驽骀路结前程恨，蟋蟀床生半夜秋。揜耳恶闻宫妾语，低颜须向路人羞。虽教小事相催逼，未到青云拟白头。
扇上画牡丹::罗隐::为爱红芳满砌堦，教人扇上画将来。叶随彩笔参差长，花逐轻风吹第开。闲挂几曾停蛱蝶，频摇不怕落莓苔。根生无地如仙桂，疑是姮娥月里栽。
书怀::罗隐::钓船抛却异乡来，拟向何门用不才。日晚独登楼上望，马蹄车辙满尘埃。
七夕::罗隐::月帐星房次第开，两情惟恐曙光催。时人不用穿针待，没得心情送巧来。
柳::罗隐::一簇青烟锁玉楼，半垂阑畔半垂沟。明年更有新条在，绕乱春风卒未休。
罗敷水::罗隐::雉声角角野田春，试驻征车问水滨。数树枯桑虽不语，思量应合识秦人。
京中正月七日立春::罗隐::一二三四五六七，万木生芽是今日。远天归雁拂云飞，近水游鱼迸冰出。
贵游::罗隐::馆陶园外雨初晴，绣毂香车入凤城。八尺家僮三尺棰，何知高祖要苍生。
严陵滩::罗隐::中都九鼎勤英髦，渔钓牛蓑且遁逃。世祖升遐夫子死，原陵不及钓台高。
虚白堂前牡丹相传云太傅手植在钱塘::罗隐::欲询往事奈无言，六十年来托此根。香暖几飘袁虎扇，格高常对孔融樽。曾忧世乱阴难合，且喜春残色上存。莫背阑干便相笑，与君俱受主人恩。
县斋秋晚酬友人朱瓒见寄::罗隐::中和节后捧琼瑰，坐读行吟数月来。只叹雕龙方擅价，不知赪尾竟空回。千枝白露陶潜柳，百尺黄金郭隗台。惆怅报君无玉案，水天东望一裴回。
第五将军于余杭天柱宫入道因题寄::罗隐::交棃火枣味何如，闻说苕川已下车。瓦榼尚携京口酒，草堂应写颍阳书。亦知得意须乘鹤，未必忘机便钓鱼。欲恐武皇还望祀，软轮征入问玄虚。
寄无相禅师::罗隐::老住西峰第几层，为师回首忆南能。有缘有相应非佛，无我无人始是僧。烂椹作袍名复利，铄金为讲爱兼憎。何如一衲尘埃外，日日香烟夜夜灯。
秋日有寄::罗隐::丹青未合便回头，见尽人闲事始休。只有百神朝宝镜，永无纤浪犯虚舟。曾临铁瓮虽分职，近得金陵亦偶游。东去西来人不会，上卿踪迹本玄洲。
送前南昌崔令替任映摄新城县::罗隐::五年苛政甚虫螟，深喜夫君已戴星。大族不唯专礼乐，上才终是惜生灵。亦知单父琴犹在，莫厌东归酒未醒。二月春风何处好，亚夫营畔柳青青。
下第作::罗隐::年年模样一般般，何似东归把钓竿。嵒谷谩劳思雨露，彩云终是逐鹓鸾。尘迷魏阙身应老，水到吴门叶欲残。至竟穷途也须达，才能长与世人看。
丁亥岁作::罗隐::病想医门渴望梅，十年心地仅成灰。早知世事长如此，自是孤寒不合来。谷畔气浓高蔽日，蛰边声煖乍闻雷。满城桃李君看取，一一还从旧处开。
北邙山::罗隐::一种山前路入秦，嵩山堪爱此伤神。魏明未死虚留意，庄叟虽生酌满巾。何必更寻无主骨，也知曾有弄权人。羡他缑岭吹箫客，闲访云头看俗尘。
重过三衢哭孙员外::罗隐::烂柯山下忍重到，双桧楼前日欲残。华屋未移春照灼，故侯何在泪汍澜。不唯济物工夫大，长忆容才尺度宽。一恸旁人莫相笑，知音衰尽路行难。
送蕲州裴员外::罗隐::六枝仙桂最先春，萧洒高辞九陌尘。两晋家声须有主，六朝文雅别无人。荣驱豹尾抛同辈，贵上螭头见近臣。蕲水苍生莫相羡，早看归去掌丝纶。
重九日广陵道中::罗隐::秋山抱病何处登，前时韦曲今广陵。广陵大醉不解闷，韦曲旧游堪拊膺。佳节纵饶随分过，流年无奈得人憎。却驱羸马向前去，牢落路岐非所能。
东归别所知::罗隐::芙蓉宫阙二妃坛，两处因依五岁寒。邹律有风吹不变，郄枝无分住应难。愁心似火还烧鬓，别泪非珠谩落盘。却羡淮南好鸡犬，也能终始逐刘安。
旅舍书怀寄所知二首 一::罗隐::思量前事不堪寻，牢落余情满素琴。四海岂无腾跃路，一家长有别离心。道从汩没甘雌伏，迹恐因循更陆沈。寂寞谁应吊空馆，异乡时节独霑襟。
旅舍书怀寄所知二首 二::罗隐::簟卷两床琴瑟秋，暂凭前计奈相尤。尘飘马尾甘蓬转，酒忆江边有梦留。隋帝旧祠虽寂寞，楚妃清唱亦风流。可怜别恨无人见，独背残阳下寺楼。
西京道中::罗隐::半夜秋声独断蓬，百年身事筭成空。祢生词赋抛江夏，汉祖精神忆沛中。未必他时能富贵，只应从此见穷通。边禽陇水休相笑，自有沧洲一棹风。
粉::罗隐::每持纤白助君时，霜自无憀雪自疑。郎若姓何应解傅，女能窥宋不劳施。妆成丽色唯花妒，落尽啼痕只镜知。最好玉京仙署里，更知秋月照琼枝。
赠渔翁::罗隐::叶艇悠扬鹤髪垂，生涯空托一纶丝。是非不向眼前起，寒暑任从波上移。风瀁长歌笼月里，梦和春雨昼眠时。逍遥此意谁人会，应有青山渌水知。
下第寄张坤::罗隐::谩费精神掉五侯，破琴孤剑是身雠。九衢护阙拟何去，玉垒铜梁空旧游。蝴蝶有情牵晚梦，杜鹃无赖伴春愁。思量不及张公子，经岁池江倚酒楼。
东归别常修::罗隐::六载辛勤九陌中，却寻归路五湖东。名惭桂苑一枝绿，鲙忆松江两箸红。浮世到头须适性，男儿何必尽成功。唯惭鲍叔深知我，他日蒲帆百尺风。
言::罗隐::珪玷由来尚可磨，似簧终日复如何。成名成事皆因慎，亡国亡家只为多。须信祸胎生利口，莫将讥思逞悬河。猩猩鹦鹉无端解，长向人间被网罗。
简令生日::罗隐::祥烟霭霭拂楼台，庆积玄元节后来。已向青阳标四序，便从嵩岳应三台。龟衔玉柄增年筭，鹤舞琼筵献寿杯。自顾下儒何以祝，柱天功业济时才。
晚眺::罗隐::凭古城边眺晚晴，远村高树转分明。天如镜面都来静，地似人心总不平。云向岭头闲不彻，水流溪里太忙生。谁人得及庄居老，免被荣枯宠辱惊。
野花::罗隐::万点红芳血色殷，为无名字对空山。多映戏蝶寻香住，少有行人辍櫂攀。若在侯门看不足，为生江岸见如闲。结根必竟输桃李，长向春城紫陌间。
病骢马::罗隐::枥上病骢蹄袅袅，江边废宅路迢迢。自经梅雨长垂耳，乍食菰浆欲折腰。金络衔头光未灭，玉花毛色瘦来焦。曾听禁漏惊街鼓，惯踏康庄怕小桥。夜半雄声心尚壮，日中高卧尾还摇。龙媒落地天池远，何事牵牛在碧霄。
华清宫::罗隐::楼殿层层佳气多，开元时节好笙歌。也知道德胜尧舜，争奈杨妃解笑何。
韩信庙::罗隐::翦项移秦势自雄，布衣还是负深功。寡妻稚女俱堪恨，却把余杯奠蒯通。
韦公子::罗隐::击柱狂歌惨别颜，百年人事梦魂闲。李将军自嘉声在，不得封侯亦自闲。
望思台::罗隐::芳草台边魂不归，野烟乔木弄残晖。可怜高祖清平业，留与闲人作是非。
帝幸蜀::罗隐::马嵬山色翠依依，又见銮舆幸蜀归。泉下阿蛮应有语，这回休更怨杨妃。
王夷甫::罗隐::把得闲书坐水滨，读来前事亦酸辛。莫言麈尾清谭柄，坏却淳风是此人。
鹭鸶::罗隐::斜阳澹澹柳阴阴，风袅寒丝映水深。不要向人夸素白，也知常有羡鱼心。
书淮阴侯传::罗隐::寒灯挑尽见遗尘，试沥椒浆合有神。莫恨高皇不终始，灭秦谋项是何人。
青山庙::罗隐::市箫声咽迹崎岖，雪耻酬恩此丈夫。霸主两亡时亦异，不知魂魄更无归。
小松::罗隐::已有清阴逼座隅，爱声仙客肯过无。陵迁谷变须高节，莫向人间作大夫。
竹::罗隐::篱外清阴接药阑，晓风交戛碧琅玕。子猷死后知音少，粉节霜筠谩岁寒。
谩天岭::罗隐::西去休言蜀道难，此中危峻已多端。到头未会苍苍色，争得禁他两度谩。
西川与蔡十九同别子超::罗隐::相欢虽则不多时，相别那能不敛眉。蜀客赋高君解爱，楚宫腰细我还知。百年恩爱无终始，万里因缘有梦思。肠断门前旧行处，不堪全属五陵儿。
龙泉东下却寄孙员外::罗隐::縠江东下几多程，每泊孤舟即有情。山色已随游子远，水纹犹认主人清。恩如海岳何时报，恨似烟花触处生。百尺风帆两行泪，不堪回首望峥嵘。
牡丹::罗隐::艳多烟重欲开难，红蘂当心一抹檀。公子醉归灯下见，美人朝插镜中看。当庭始觉春风贵，带雨方知国色寒。日晚更将何所似，太真无力凭阑干。
巫山高::罗隐::下压重泉上千仞，香云结梦西风紧。纵有精灵得往来，狖轭鼯轩亦颠陨。岚光双双雷隐隐，愁为衣裳恨为鬓。暮洒朝行何所之，江边日月情无尽。珠零冷露丹堕枫，细腰长脸愁满宫。人生对面犹异同，况在千岩万壑中。
寄聂尊师::罗隐::欲芟荆棘种交棃，指画城中日恐迟。安得紫青磨镜石，与君闲处看荣衰。
金山僧院::罗隐::根盘蛟蜃路藤萝，四面无尘辍棹过。得似吾师始惆怅，眼前终日有风波。
淮南送节度卢端公将命之汴州端公常为汴州相公从事::罗隐::吹台高倚圃田东，此去轺车事不同。珠履旧参萧相国，彩衣今佐晋司空。醉离淮甸寒星下，吟指梁园密雪中。到彼的知宣室语，几时征拜黑头公。
送卢端公归台卢校书之夏县::罗隐::绵绵堤草拂征轮，龙虎俱辞楚水滨。只是胜之为御史，不知梅福是仙人。地推八米源流盛，才笑三张事业贫。一种西归一般达，柏台霜冷夏城春。
送朗州张员外::罗隐::圣朝纶阁最延才，须牧生民始入来。凤藻已期他日用，隼旟应是隔年回。旗飘岘首岚光重，酒奠湘江杜魄哀。肠断秦原二三月，好花全为使君开。
淮南送工部卢员外赴阙::罗隐::始从豸角曳长裾，又吐鸡香奏玉除。隋邸旧僚推谢掾，汉廷高议得相如。贵分赤笔升兰署，荣着绯衣从板舆。遥想到时秋欲尽，禁城凉冷露槐疏。
淮南送司勋李郎中赴阙::罗隐::中朝品秩重文章，双笔依前赐望郎。五夜星辰归帝座，半年樽俎奉梁王。南都水煖莲分影，北极天寒雁著行。不必恋恩多感激，过淮应合见征黄。
送陆郎中赴阙::罗隐::幕下留连两月强，炉边侍史旧焚香。不关雨露偏垂意，自是鸳鸾合著行。三署履声通建礼，九霄星彩映明光。少瑜镂管丘迟锦，从此西垣使凤凰。
途中送人东游有寄::罗隐::离骖莫惜暂逡巡，君向池阳我入秦。岁月易抛非曩日，酒杯难得是同人。路经隋苑桥灯夜，江转台城岸草春。此处故交谁见问，为言霜鬓压风尘。
过废江宁县::罗隐::县前水色细鳞鳞，一为夫君吊水滨。漫把文章矜后代，可知荣贵是他人。莺偷旧韵还成曲，草赖余吟尽解春。我亦有心无处说，等闲停棹似迷津。
淮口军葬::罗隐::一阵孤军不复回，更无分别只荒堆。莫言赋分须如此，曾作文皇赤子来。
江南::罗隐::玉树歌声泽国春，累累辎重忆亡陈。垂衣端拱浑闲事，忍把江山乞与人。
江北::罗隐::废宫荒苑莫闲愁，成败终须要彻头。一种风流一种死，朝歌争得似扬州。
干越亭::罗隐::楚水萧萧多病身，强凭危槛送残春。高城自有陵兼谷，流水那知越与秦。岸下藤萝阴作怪，桥边蛟蜃夜欺人。琵琶洲远江村阔，回首征途泪满巾。
人日新安道中见梅花::罗隐::长途酒醒腊春寒，嫩蘂香英扑马鞍。不上寿阳公主面，怜君开得却无端。
许由庙::罗隐::高挂风瓢濯汉滨，土阶三尺愧清尘。可怜比屋堪封日，若到人间是众人。
湘妃庙::罗隐::刘表荒碑断水滨，庙前幽草闭残春。已将怨泪流斑竹，又感悲风入白蘋。八族未来谁北拱，四凶犹在莫南巡。九峰相似堪疑处，望见苍梧不见人。
八骏图::罗隐::穆满当年物外程，电腰风脚一何轻。如今纵有骅骝在，不得长鞭不肯行。
病中题主人庭鹤::罗隐::辽水华亭旧所闻，病中毛羽最怜君。稻粱且足身兼健，何必青云与白云。
蝉::罗隐::天地工夫一不遗，与君声调借君緌。风栖露饱今如此，应忘当年滓浊时。
薛阳陶觱篥歌::罗隐::平泉上相东征日，曾为阳陶歌觱篥。乌江太守会稽侯，相次三篇皆俊逸。桥山殡葬衣冠后，金印苍黄南去疾。龙楼冷落夏口寒，从此风流为废物。人间至艺难得主，怀抱差池恨星律。邗沟仆射戎政闲，试渡瓜洲吐伊郁。西风九月草树秋，万喧沈寂登高楼。左篁揭指征羽吼，炀帝起坐淮王愁。高飘咽灭出滞气，下感知己时横流。穿空激远不可遏，髣髴似向伊水头。伊水林泉今已矣，因取遗编认前事。武宗皇帝御宇时，四海恬然知所自。扫除桀黠似提帚，制压群豪若穿鼻。九鼎调和各有门，谢安空俭真儿戏。功高近代竟谁知，艺小似君犹不弃。勿惜喑呜更一吹，与君共下难逢泪。
中秋不见月::罗隐::风帘淅淅漏灯痕，一半秋光此夕分。天为素娥孀怨苦，并教西北起浮云。
答宗人衮::罗隐::昆仑水色九般流，饮即神仙憩即休。敢恨守株曾失意，始知缘木更难求。鸰原谩欲均余力，鹤髪那堪问旧游。遥望北辰当上国，羡君归掉五诸侯。
早行::罗隐::雨洒江声风又吹，扁舟正与睡相宜。无端戍鼓催前去，别却青山向晓时。
咏白菊::罗隐::虽被风霜竞欲催，皎然颜色不低摧。已疑素手能妆出，又似金钱未染来。香散自宜飘渌酒，叶交仍得荫香苔。寻思闭户中宵见，应认寒窗雪一堆。
送郡太守::胡君防::桄榔雨醉江城夜，橄榄风吟野驿秋。
咸阳闲望::胡君防::楼台旧地牛羊满，宫殿遗址禾黍平。
寿邓将军 一::杜光庭::文星一夜动天关，此日真仙降世间。千里光华蟾影满，九皋空阔鹤情闲。临戎暂许分忧寄，入相看随急诏还。自愧嘉辰无异礼，祇将吟咏祝崇山。
渔父歌沧浪赋附歌 一::何蠲::微风动兮百花坞，扣舷归兮满江南。挂云帆兮何足数，来濯缨兮沧浪浦。
游花苑词 一::武涉::侍女相邀上苑游，笙歌嘹唳满花楼。玉颜自倚君王宠，无处金钗落不收。
题古寺::周如锡（一作“如𫔂”）::梵林岑寂妙圆通，灵籁无声起远钟。青鸟梦回天际白，赤鸟翅展海头红。晨光灿灿流残月，曙色苍苍散晓风。自古洗甚须净地，何须假榻坐禅空。
赠友人::常浩::闻道东山逸兴多，为怜明月映沧波。
题诗壁上::冯友仁::呼号三谏信言难，义利分明一念间。莫谓求名沽世誉，清风千古首阳山。
别兄（题拟）::冯友义::手足分携肠断时，关山千里共相思。此行愿促归鞭早，莫待枝头叫子规。
金液还丹歌（题拟） 二::元阳子::志士应须承法则，莫损心神须见道。但知求得真黄芽，人得食之寿无老。
金液还丹歌（题拟） 四::元阳子::黄芽不与世铅同，徒以劳神不见功。
金液还丹歌（题拟） 五::元阳子::青龙逐虎虎随龙，赤禽交会声嗈嗈。调气运火逐离宫，丹砂入腹身自冲。
金液还丹歌（题拟） 六::元阳子::五行深妙义难知，龙虎隐藏在坎离，还丹之术数过百，最妙须得金华池。
金液还丹歌（题拟） 八::元阳子::日魂月华二气真，含胎育子自堪神。变转欲终君自见，分明化作明窗尘。
金液还丹歌（题拟） 九::元阳子::铅汞一门不可依，金丹秘诀圣无知。莫将世上凡铅汞，论年运火竞相持。
金液还丹歌（题拟） 十::元阳子::天生二物应虚无，为妻为子复为夫。二五之门唯日月，能分卯酉座为初。
金液还丹歌（题拟） 十一::元阳子::含养天然禀至神，冲和之气结成身。富贵只缘怀五彩，心知铅汞共成亲。
金液还丹歌（题拟） 十二::元阳子::乾坤不许相为避，志士元知在天地。
金液还丹歌（题拟） 十三::元阳子::玄黄冥寞不可辩，铅汞之门义难显。世人不晓定其原，细思至行自然见。
金液还丹歌（题拟） 十四::元阳子::婴儿漠漠不可悟，徒以劳神虎见苦。但知会得圣人言，即是分明上天路。
金液还丹歌（题拟） 十五::元阳子::三四同居共一室，一二夫妻为偶匹。要假良媒方得亲，遂使交游情意密。
金液还丹歌（题拟） 十六::元阳子::浮沉恍惚性难辨，误取迷途年月远。欲知灵药何日成，阳数终须归九转。
金液还丹歌（题拟） 十七::元阳子::阴阳冥寞不可知，青龙白虎自相持。年终被转自相啖，白虎制龙龙渐希。
金液还丹歌（题拟） 十八::元阳子::干天为父坤为母，南方朱雀北玄武。
金液还丹歌（题拟） 十九::元阳子::三人义合同为宗，常饮日月照其中。已过三花金再液，九转须终岁月功。
金液还丹歌（题拟） 二十::元阳子::青龙本质在东宫，配合乾坤震位中。白虎自兹相见后，流珠那肯不相从。
金液还丹歌（题拟） 二十一::元阳子::龙虎修来五转强，炉中渐觉菊花香。如今修炼正当节，莫恨悠悠岁月长。
金液还丹歌（题拟） 二十三::元阳子::悟者犹如返歧踪，迷途不易寻路苦。
金液还丹歌（题拟） 二十四::元阳子::一人本有一人无，金公为妇木为夫。玄冥深奥不可度，志士何曾肯语图。
金液还丹歌（题拟） 二十五::元阳子::玄天汪汪配地黄，男精和合并同房。白液炉中随月化，时人服者莹心凉。
金液还丹歌（题拟） 二十六::元阳子::金木相伤谁定原，五行相返自相连。
金液还丹歌（题拟） 二十七::元阳子::世间铅汞不相依，志士元知在坎离。贤者共藏人不见，淮南修秘在华池。
金液还丹歌（题拟） 二十八::元阳子::九转丹成岁欲终，开炉忽见药花红。
金液还丹歌（题拟） 二十九::元阳子::铅汞相传世所希，丹砂玉质雪为衣。朦胧只在君家舍，日日君看君不知。
金液还丹歌（题拟） 三十::元阳子::还丹入口身自轻，能销久病去祅精。贪爱自兹无所染，能改愚人世与情。
灵草歌 金风草::白云仙人::子黑根白花叶青，仙家惜似掌中珍。真汞煮作硬砂子，白体成庚重不轻。
灵草歌 大通草::白云仙人::大通花红叶似青，子黑根白味不辛。一生长养河次畔，独体结成砂子真。
灵草歌 惹罗衣草::白云仙人::出群叶绿顺五枝，见宝雄煮事相依。煮汞成珍作砂子，五金偏道定相宜。
灵草歌 大道草 一::白云仙人::大道名高以传声，阴阳二气子双新。抽汞使来经数载，不知标在出灵真。
灵草歌 长生草::白云仙人::此草功能世所稀，不遇真本少人知。仙家异呼长生草，偏解常烧伏火砒。
灵草歌 龙泉草::白云仙人::万物萌芽在春前，只有龙泉出土先。见宝朱砂用叶里，自然汁煮汞成干。
还丹口诀::岑真人::叹羡巨江月影沈，金之主起见铅心。须当努力求仙诀，莫使蹉跎岁月深。
还丹歌 一::李玄光（一作“李光玄”）::参同金碧尽藏情，赖有阴君序节明。学人更遇清霞诀，龙虎从兹识本形。
巨胜歌（幷序） 七::柳冲用::水母金父不易识，化他流珠转辉赩。假气若到白雪宫，黄芽从兹实难测。堤防坚固半浮沉，姹女悲吟宁暂息。
巨胜歌（幷序） 八::柳冲用::古诗歌诀尽分明，只是迷人强穿凿。至道犹来不甚烦，妄将砂汞相交错。未知赤血与青腰，终日只向铅中作。铅中有物岂易修，失之一气无断腭。
还丹歌 二::杨行真人::丹田水结黄芽起，百日养来伏火矣。阴居阳鼎是金丹，十月养之堪服饵。服饵由来驻颜色，容鬓不衰定心力。卖丹卖药住人间，寿命千年人不识。
还丹歌 四::杨行真人::世上喧喧车马人，红颜绿鬓不长春。药术相传万甲子，学者忙忙寻不真。若交个个识黄芽，世间那得有贫人。
还丹歌 十一::杨行真人::朱砂水银入铅池，收得黄芽人不知。本是仙人留口诀，有缘而遇还要师。师须分明传口诀，世上喧喧少言说。七十年中付一人，分明还须有仙骨。
还丹歌 十四::杨行真人::阳精若坚魂自立，阴精若坚魄自成。魂魄坚强心有圣，红铅朱汞更能灵。得遇仙公留此术，魂神魄立自长生。
还丹歌 十六::杨行真人::五十六十堪分付，此处由来始坚固。还须医卜掩行藏，行住坐卧无忧虑。
还丹歌 十七::杨行真人::自古来来多少人，都缘此术损亡身，须学阴阳兼卜相，混俗经求且外贫。
还丹歌 十九::杨行真人::欲觅丹田本是铅，朱砂被制体能坚。但得至人传口诀，红铅入水大丹圆。
还丹歌 二○::杨行真人::一一事须心口记，造作还须手眼传。河车覆载丹田里，伏火緫在黄芽边。
山居 一::法珍::烟暖乔林啼鸟远，日高方丈落花深。积香櫉内新茶熟，轻泛松花满碗金。
山居 二::法珍::风定泉花当涧响，雨余山色入楼多。老僧灭却心头火，一榻松阴养太和。
山居 三::法珍::清风拂处叶欲落，碧藓堆时人不来。满院秋光浓欲滴，禅门闲向白云开。
白牡丹 一::无名氏::漫山桃李占春光，始见檀心吐异芳。花骨不禁寒料峭，多烦晓日为催妆。
句 六::无名氏::言满天下无口过。
五言诗 二::无名氏::日红衫子合罗裙，尽日看花不厌春。更向妆台重注口，无那萧郎恍煞人。
真真歌 一::无名氏::红玉枕高冰簟滑，凝烟戛水春云阔。重重翠被红云锦，枕肱不枕相思枕。
宜城怀古::无名氏::巍峨朱轩甲第稠，缨簪文武尽名流。而今印累千官冢，瓜圃何曾有故侯。
题断石源::无名氏::一酌丹华享万龄，游人竞访只闻声。那知坎井埋砂久，犹得全家寿几生。
灵麓峰（题拟）::无名氏::玉洞仙坛长冷落，真墟岩窦色常新。可怜城里悠悠者，不识潇湘四季春。
罗浮山 一::无名氏::千径岚光湿不开，洞中楼阁锁琼瑰。罗山万仞云中起，浮岛一峰天外来。五岳神仙多往复，九霄鸾鹤自徘徊。葛洪旧隐丹炉畔，掩映麻姑锦繍台。
袁夸郎遇仙诗 袁夸郎作催妆诗::不详（唐五代小说中神仙鬼怪诗）::好花本自有春晖，不偶红妆乱玉姿。若用何郎面上粉，任将多少借光仪。
牛僧孺入薄后庙与诸后妃共吟诗（题拟） 薄太后作诗::不详（唐五代小说中神仙鬼怪诗）::月寝花宫得奉君，至今犹愧管夫人。汉家旧是笙歌处，烟草几经秋复春。
牛僧孺入薄后庙与诸后妃共吟诗（题拟） 戚夫人作诗::不详（唐五代小说中神仙鬼怪诗）::自别汉宫休楚舞，不能妆粉恨君王。无金岂得迎商叟，吕氏何曾畏木彊。
牛僧孺入薄后庙与诸后妃共吟诗（题拟） 牛僧孺作诗::不详（唐五代小说中神仙鬼怪诗）::香风引到大罗天，月地云阶拜洞仙。共道人间惆怅事，不知人夕是何年。
沈警遇仙张女郎庙诗（题拟） 小女郎歌::不详（唐五代小说中神仙鬼怪诗）::洞箫响兮风生流，清夜阑兮管弦遒。长相思兮衡山曲，心断绝兮秦陇头。
沈警遇仙张女郎庙诗（题拟） 又题::不详（唐五代小说中神仙鬼怪诗）::陇上云车不复居，湘川斑竹泪沾余。谁念衡山烟雾里，空看雁足不传书。
沈警遇仙张女郎庙诗（题拟） 沈警与张氏二女临别又歌::不详（唐五代小说中神仙鬼怪诗）::直恁行人心不平，那宜万里阻关情。只今陇上分流水，更泛从来呜咽声。
青童君别赵旭诗::不详（宋人著作中所载唐五代神仙鬼怪诗）::与君宿世有仙缘，衾枕交欢岂偶然。十载为期君记取，洞明山上鹤冲天。
安庆绪将败时谶 一::佚名::渡河野狐尾独速，明年死在十八日。
春日旅舍书怀::薛能::出去归来旅食人，麻衣长带几坊尘。开门草色朝无客，落案灯花夜一身。贫舍卧多消永日，故园莺老忆残春。蹉跎冠盖谁相念，二十年中尽苦辛。
秋日将离滑台酬所知二首 一::薛能::身起中宵骨亦惊，一分年少已无成。松吹竹簟朝眠冷，雨湿蔬飡宿疾生。僮汲野泉兼土味，马磨霜树作秋声。相知莫话诗心苦，未似前贤取得名。
秋日将离滑台酬所知二首 二::薛能::灯涩秋光静不眠，叶声身影客窗前。闲园露湿鸣蛩夜，急雨风吹落木天。城见远山应北岳，野多空地本南燕。明朝欲别忘形处，愁把离杯听管弦。
下第后夷门乘舟至永城驿题::薛能::秋赋春还计尽违，自知身是拙求知。唯思旷海为休处，忽喜孤舟似去时。连浦一城兼汴宋，夹堤千柳杂唐隋。从来此恨皆前达，敢负吾君作楚辞。
洛下寓怀::薛能::胡为遭遇孰为官，朝野君亲各自欢。敢向官途争虎首，尚嫌身累爱猪肝。冰霜谷口晨樵远，星火炉边夜坐寒。唯有报恩心未剖，退居犹欲佩芄兰。
题平湖::薛能::平湖湖畔雨晴新，南北东西不隔尘。映野烟波浮动日，损花风雨寂寥春。山无俗路藏高士，岸泊仙舟忆主人。那得载来都未保，此心离此甚情亲。
平阳寓怀::薛能::晋国风流阻洳川，家家弦管路岐边。曾为郡职随分竹，亦作歌词乞采莲。北榭远峰闲即望，西湖残景醉常眠。墙花此日休回避，不是当时恶少年。
留题汾上旧居::薛能::乡园一别五年归，回首人间总祸机。尚胜邻翁常寂寞，敢嫌裘马未轻肥。尘颜不见应消落，庭树曾栽已合围。难说累牵还却去，可怜榆柳尚依依。
怀汾上旧居::薛能::素汾千载傍吾家，常忆衡门对浣纱。好事喜逢投宿客，刈田因得自生瓜。山头鼓笛阴沈庙，陌上薪蒸突兀车。投暗作珠何所用，被人专拟害灵蛇。
送同儒大德归柏梯寺::薛能::柏梯还拟谢微官，遥拟千峰送法兰。行径未曾青石断，拂床终有白云残。京尘濯后三衣洁，山舍禅初万象安。薇蕨纵多师莫踏，我心犹欲尽图看。
春日使府寓怀二首 一::薛能::一想流年百事惊，已抛渔父戴尘缨。青春背我堂堂去，白发欺人故故生。道困古来应有分，诗传身后亦何荣。谁怜合负清朝力，独把风骚破郑声。
春日使府寓怀二首 二::薛能::平生无解亦无操，永日书生坐独劳。唯觉宦情如水薄，不知人事有山高。孤心好直迍犹强，病发慵梳痒更搔。何事故溪归未得，几抛清浅泛红桃。
许州题德星亭::薛能::瀵水南流东有堤，堤边亭是武陵溪。槎松配石堪僧坐，蘂杏含春欲鸟啼。高树月生沧海外，远郊山在夕阳西。频来不似军从事，只戴纱巾曳杖藜。
送人归上党::薛能::燕台基壤穴狐蛇，计拙因循岁月赊。兵革未销王在镐，桑蚕临熟客还家。霏微对岸漳边雨，堆阜邻疆蓟北沙。若到长平战场地，为求遗镞辟魔邪。
春日重游平湖::薛能::湖上春风发管弦，须临三十此离筵。离人忽有重来日，游女初非旧少年。官职已辜疲瘵望，诗名空被后生传。啼莺莫惜蹉跎恨，闲事听吟一两篇。
幷州::薛能::少年流落在幷州，裘脱文君取次游。携挈共过芳草渡，登临齐凭绿杨楼。庭前蛱蝶春方好，床上樗蒲宿未收。坊号偃松人在否，饼炉南畔曲西头。
相国陇西公南征能以留务独宿府城作::薛能::吾君贤相事南征，独宿军厨负请缨。灯室卧孤如怨别，月阶簪草似临行。高墉撼铎思巴栈，老木嗥风念野营。殊忆好僧招不及，夜来仓卒鏁严城。
早春书事::薛能::百蛮降伏委三秦，锦里风回岁已新。渠滥水泉花巷湿，日销冰雪柳营春。何年道胜苏群物，尽室天涯是旅人。焚却蜀书宜不读，武侯无可律余身。
春日书怀::薛能::伯牙琴绝岂求知，往往情牵自有诗。垅月正当寒食夜，春阴初过海棠时。耽书未必酬良相，断酒唯堪作老师。多病不任衣更薄，东风台上莫相吹。
投杜舍人::薛能::床上新诗诏草和，栏边清酒落花多。闲消白日舍人宿，梦觉紫薇山鸟过。春刻几分添禁漏，夏桐初叶满庭柯。风骚委地苦无主，此事圣君终若何。
献仆射相公::薛能::清如冰雪重如山，百辟严趋礼绝攀。强虏外闻应丧胆，平人相见尽开颜。朝廷有道青春好，门馆无私白日闲。致却垂衣更何事，几多诗句咏关关。
上盐铁尚书::薛能::南宫环雉隔嚣尘，况值清斋宿大臣。城绝鼓钟更点后，雨凉烟树月华新。檐前漱晓穹苍碧，庭下眠秋沆瀣津。闻说务闲心更静，此时忧国合求人。
汉南春望::薛能::独寻春色上高台，三月皇州驾未回。几处松筠烧后死，谁家桃李乱中开。奸邪用法原非法，唱和求才不是才。自古浮云蔽白日，洗天风雨几时来。
晚春::薛能::恶怜风景极交亲，每恨年年作瘦人。卧晚不曾抛好夜，情多唯欲哭残春。阴成杏叶才通日，雨著杨花已污尘。无限后期知有在，只愁烦作总戎身。
彭门解嘲二首 一::薛能::呜呜吹角贰师营，落日身闲笑傲行。尽觉文章尊万事，却嫌官职剩双旌。终休未拟降低屈，忽遇还须致太平。频上水楼谁会我，泗滨浮磬是同声。
彭门解嘲二首 二::薛能::伤禽栖后意犹惊，偶向黐竿脱此生。身外不思簪组事，耳中唯要管弦声。耽吟乍可妨时务，浅饮无因致宿酲。秦客莫嘲瓜戍远，水风潇洒是彭城。
清河泛舟::薛能::都人层立似山丘，坐啸将军拥棹游。遶郭烟波浮泗水，一船丝竹载凉州。城中睹望皆丹雘，旗里惊飞尽白鸥。儒将不须夸郄縠，未闻诗句解风流。
新竹::薛能::柳营茅土倦麤材，因向山家乞翠栽。清露便教终夜滴，好风疑是故园来。栏边匠去朱犹湿，溉后虫浮穴暗开。他日会应威凤至，莫辞公府受尘埃。
晚春::薛能::征东留滞一年年，又向军前遇火前。画出鹢舟宜祓禊，镂成鸡卵有秋千。澄明烟水孤城立，狼藉风花落日眠。赖指清和樱笋熟，不然愁杀暮春天。
题彭祖楼::薛能::新晴天状湿融融，徐国滩声上下洪。极目澄鲜无限景，入怀轻好可怜风。身防潦倒师彭祖，妓拥登临愧谢公。谁致此楼潜惠我，万家残照在河东。
汉庙祈雨回阳春亭有怀::薛能::南荣轩槛接城闉，适罢祈农此访春。九九已从南至尽，芊芊初傍北篱新。池中水是前秋雨，陌上风惊自古尘。欲召罗敷倾一盏，乘闲言语不容人。
送李倍秀才::薛能::南朝才子尚途穷，毕竟应须问叶公。书剑伴身离泗上，雪风吹面立船中。家园枣熟归圭窦，会府槐疏试射弓。相顾日偏留不得，夜深聊欲一杯同。
重游德星亭感事::薛能::颖水川中枕水台，当时难别此重来。舟沈土岸生新草，诗映纱笼有薄埃。事系兴亡人少到，地当今古我迟回。残阳照树明于旭，犹向池边把酒杯。
许州题观察判官厅::薛能::三载从戎类系匏，重游全许尚分茅。刘郎别后无遗履，丁令归来有旧巢。冬暖井梧多未落，夜寒窗竹自相敲。纤腰弟子知千恨，笑与扬雄作解嘲。
闲题::薛能::八年藩翰似侨居，只此谁知报玉除。旧将已成三仆射，老身犹是六尚书。时丁厚讟终无咎，道致中兴尚有余。为问春风谁是主，空催弱柳拟何如。
送福建李大夫::薛能::洛州良牧帅瓯闽，曾是西垣作谏臣。红斾已胜前尹正，尺书犹带旧丝纶。秋来海有幽都雁，船到城添外国人。行过小藩应大笑，只知夸近不知贫。
送李倍巡官归永乐旧居::薛能::羡君归去五峰前，往往星河实见仙。麦垅夏枯成废地，枣枝秋赤近高天。山泉饮犊流多变，村酒经蚕味可怜。曾约道门终老住，步虚声里寄闲眠。
赠歌者::薛能::一字新声一颗珠，转喉疑是击珊瑚。听时坐部音中有，唱后樱花叶里无。汉浦蔑闻虚解佩，临邛焉用枉当垆。谁人得向青楼宿，便是仙郎不是夫。
舞者::薛能::绿毛钗动小相思，一唱南轩日午时。慢靸轻裾行欲近，待调诸曲起来迟。筵停匕箸无非听，吻带宫商尽是词。为问倾城年几许，更胜琼树是琼枝。
蒙恩除侍御史行次华州寄蒋相::薛能::林下天书起遁逃，不堪移疾入尘劳。黄河近岸阴风急，仙掌临关旭日高。行野众喧闻雁发，宿亭孤寂有狼嗥。荀家位极兼禅理，应笑埋轮著所操。
寄唐州杨郎中::薛能::关睢憔悴一儒生，忽把鱼须事圣明。贫得俸钱还乍喜，晚登朝序却无荣。前年坐蜀同樽俎，此日边淮独斾旌。班列道孤君不见，曲江春暖共僧行。
塞上蒙汝州任中丞寄书::薛能::三省推贤两掖才，关东深许稍迟回。舟浮汝水通淮去，雨出嵩峰到郡来。投札转京忧不远，枉缄经虏喜初开。西楼一望知无极，更与何人把酒杯。
题盐铁李尚书浐州别业::薛能::鹿原阴面浐州湄，坐觉林泉逼梦思。闲景院开花落后，湿香风好雨来时。邻惊麦野闻雏雉，别创茅亭住老师。备足好中还有阙，许昌军里李陵诗。
题大云寺西阁::薛能::阁临偏险寺当山，独坐西城笑满颜。四野有歌行路乐，五营无战射堂闲。鼙和调角秋空外，砧办征衣落照间。方拟杀身酬圣主，敢于高处恋乡关。
暇日寓怀寄朝中亲友::薛能::命与才违岂自由，我身何负我身愁。临生白发方监郡，遥耻青衣懒上楼。过客闷嫌疏妓乐，小儿憨爱□貔貅。闲吟一寄清朝侣，未必淮阴不拜侯。
监郡犍为舟中寓题寄同舍::薛能::一寝闲身万事空，任天教作假文翁。旗穿岛树孤舟上，家在山亭每日中。叠果盘飧丹橘地，若花床席早梅风。佳期说尽君应笑，刘表尊前且不同。
寄吉谏议::薛能::将迎须学返抽身，合致蹉跎敢效颦。性静拟归无上士，迹疏常负有情人。终凭二顷谋婚嫁，谬著千篇断斧斤。闻说旧交贤且达，欲弹章甫自羞贫。
江上寄情::薛能::天际归舟浩荡中，我关王泽道何穷。未为时彦徒经国，尚有边兵耻佐戎。酿黍气香村欲社，斫桑春尽野无风。年来断定知休处，一树繁花一亩宫。
闻李夷遇下第东归因以寄赠::薛能::囊中书是居山写，海畔家贫乞食还。吾子莫愁登第晚，古人惟爱贱游闲。舟行散适江亭上，郡宴歌吟蜡烛间。从此乐章休叙战，汉兵无阵亦无蛮。
自广汉游三学山::薛能::残阳终日望栖贤，归路携家得访禅。世缺一来应薄命，雨留三宿是前缘。诗题不忍离岩下，屐齿难忘在水边。猿鸟可知僧可会，此心常似有香烟。
雨霁北归留题三学山::薛能::远树平川半夕阳，锦城遥辨立危墙。闲思胜事多遗恨，却悔公心是谩忙。灌口阙寻惭远客，峨嵋乖约负支郎。灵龛一望终何得，谬有人情满蜀乡。
雨霁宿望喜驿::薛能::风雷一罢思何清，江水依然浩浩声。飞鸟旋生啼鸟在，后人常似古人情。将来道路终须达，过去山川实不平。闲想更逢知旧否，馆前杨柳种初成。
筹笔驿::薛能::葛相终宜马革还，未开天意便开山。生欺仲达徒增气，死见王阳合厚颜。流运有功终是扰，阴符多术得非奸。
嘉陵驿::薛能::江涛千叠阁千层，衔尾相随尽室登。稠树蔽山闻杜宇，午烟薰日食嘉陵。频题石上程多破，暂歇泉边起不能。如此幸非名利切，益州来日合携僧。
西县作::薛能::三年西蜀去如沈，西县西来出万岑。树石向闻清汉浪，水风初见绿萍阴。平郊不爱行增气，好井无疑漱入心。从此渐知光景异，锦都回首尽愁吟。
水帘吟::薛能::万滴相随万响兼，路尘天产尽旁霑。源从颢气何因绝，派助前溪岂觉添。豪客每来清夏葛，愁人才见认愁檐。嘉名已极终难称，别是风流不是帘。
褒斜道中::薛能::十驿褒斜到处慵，眼前常似接灵踪。江遥旋入旁来水，山豁犹藏向后峰。鸟径恶时应立虎，畬田闲日自烧松。行吟却笑公车役，夜发星驰半不逢。
褒城驿有故元相公旧题诗因仰叹而作::薛能::鄂相顷题应好池，题云万竹与千棃。我来已变当初地，前过应无继此诗。敢叹临行殊旧境，惟愁后事劣今时。闲吟四壁堪搔首，频见青蘋白鹭鸶。
题褒城驿池::薛能::池馆通秦槛向衢，旧闻佳赏此踟蹰。清凉不散亭犹在，事力何销舫已无。钓客坐风临岛屿，牧牛当雨食菰蒲。西川吟吏偏思葺，只恐归寻水亦枯。
送崔学士赴东川::薛能::羽人仙籍冠浮丘，欲作酂侯且蜀侯。导骑已多行剑阁，亲军全到近绵州。文翁劝学人应恋，魏绛和戎戍自休。唯有夜樽懽莫厌，庙堂他日少闲游。
新柳::薛能::轻轻须重不须轻，众木难成独早成。柔性定胜刚性立，一枝还引万枝生。天锺和气元无力，时遇风光别有情。谁道少逢知己用，将军因此建雄名。
牡丹四首 三::薛能::去年零落暮春时，泪湿红笺怨别离。常恐便随巫峡散，何因重有武陵期。传情每向馨香得，不语还应彼此知。欲就栏边安枕席，夜深闲共说相思。
牡丹四首 四::薛能::牡丹愁为牡丹饥，自惜多情欲瘦羸。浓艳冷香初盖后，好风干雨正开时。吟蜂遍坐无闲蘂，醉客曾偷有折枝。京国别来谁占玩，此花光景属吾诗。
失鹤二首 一::薛能::偶背雕笼与我违，四方端伫竟忘归。谁家白日云间见，何处沧洲雨里飞。曾啄稻粱残粒在，旧翘泥潦半踪稀。凭人转觉多相误，尽道皤然作令威。
失鹤二首 二::薛能::华表翘风未可期，变丁投卫两堪疑。应缘失路防人损，空有归心最我知。但见空笼抛夕月，若何无树宿荒陂。不然直道高空外，白水青山属腊师。
答贾支使寄鹤::薛能::瑞羽奇姿踉跄形，称为仙驭过清冥。何年厚禄曾居卫，几世前身本姓丁。幸有远云兼远水，莫临华表望华亭。劳君赠我清歌侣，将去田园夜坐听。
陈州刺史寄鹤::薛能::临风高视耸奇形，渡海冲天想尽经。因得羽仪来合浦，便无魂梦去华亭。春飞见境乘桴切，夜唳闻时醉枕醒。南守欲知多少重，抚毛千万唤丁丁。
孔雀::薛能::偶有功名正俗才，灵禽何事降瑶台。天仙黼黻毛应是，宫后屏帏尾忽开。曾处嶂中真雾隐，每过庭下似春来。佳人为我和衫拍，遣作傞傞送一杯。
鄜州进白野鹊::薛能::轻毛叠雪翅开霜，红觜能深练尾长。名应玉符朝北阙，色柔金性瑞西方。不忧云路填河远，为对天颜送喜忙。从此定知栖息处，月宫琼树是仙乡。
谢刘相寄天柱茶::薛能::两串春团敌夜光，名题天柱印维扬。偷嫌曼倩桃无味，捣觉嫦娥药不香。惜恐被分缘利市，尽应难觅为供堂。麤官寄与真抛却，赖有诗情合得尝。
题后集::薛能::诗源何代失澄清，处处狂波污后生。常感道孤吟有泪，却缘风坏语无情。难甘恶少欺韩信，枉被诸侯杀祢衡。纵到缑山也无益，四方联络尽蛙声。
题河中亭子::薛能::河擘双流岛在中，岛中亭上正南空。蒲根旧浸临关道，沙色遥飞傍苑风。晴见树卑知岳大，晚闻车乱觉桥通。无穷胜事应须宿，霜白蒹葭月在东。
逢友人边游回::薛能::游子新从绝塞回，自言曾上李陵台。尊前语尽北风起，秋色萧条胡雁来。
酬泗州韦中丞埇上日寄赠兼次本韵::薛能::鲁儒相悟欲成空，学尽文章不见功。官自掖垣飘海上，镇从随岸入山中。尝遭火发瞿云宅，争得天如老氏弓。何意杜陵怀宝客，也随迷路出关东。
荔枝::薛能::颗如松子色如樱，未识蹉跎欲半生。岁杪监州曾见树，时新入座久闻名。
寓题::薛能::王泽犹来雅在新，尚词微事可愁人。淫哇满眼关雎弱，犹贺清朝有此身。
望蜀亭::薛能::树簇烟迷蜀国深，岭头分界恋登临。前轩一望无他处，从此西川只在心。
游嘉州后溪::薛能::山屐经过满迳踪，隔溪遥见夕阳舂。当时诸葛成何事，只合终身作卧龙。
自讽::薛能::千题万咏过三旬，忘食贪魔作瘦人。行处便吟君莫笑，就中诗病不任春。
乞假归题候馆::薛能::仆带雕弓马似飞，老莱衣上著戎衣。邮亭不暇吟山水，塞外经年皆未归。
监郡犍为将归使府登楼寓题::薛能::几日监临向蜀春，错抛歌酒强忧人。江楼一望西归去，不负嘉州只负身。
过象耳山二首 一::薛能::一色青松几万栽，异香薰路带花开。山门欲别心潜愿，更到蜀中还到来。
过象耳山二首 二::薛能::到处逢山便欲登，自疑身作往来僧。徒行至此三千里，不是有缘应不能。
过昌利观有怀::薛能::万仞云峰八石泉，李君仙后更谁仙。我来驻马人何问，老柏无多不种田。
蜀路::薛能::剑阁缘云拂斗魁，疾风生树过龙媒。前程憩罢知无益，但是驽蹄亦到来。
山下偶作::薛能::零雨霑山百草香，树梢高顶尽斜阳。横流巨石皆堪住，何事无僧有石房。
伏牛山::薛能::虎蹲峰状屈名牛，落日连村好望秋。不为时危耕不得，一犁风雨便归休。
老圃堂::薛能::邵平瓜地接吾庐，谷雨干时偶自锄。昨日春风欺不在，就床吹落读残书。
春题::薛能::柳莫摇摇花莫开，此心因病亦成灰。人生只有家园乐，及取春农归去来。
幷州寓怀::薛能::人多知遇独难求，人负知音独爱酬。常恐此心无乐处，枉称年少在幷州。
中秋旅舍::薛能::云卷庭虚月逗空，一方秋草尽鸣虫。是时兄弟正南北，黄叶满阶来去风。
符亭二首 一::薛能::符亭之地雅离群，万古悬泉一旦新。若念农桑也如此，县人应得似行人。
符亭二首 二::薛能::山如巫峡烟云好，路似嘉祥水木清。大抵游人总应爱，就中难说是诗情。
秋夜听任郎中琴::薛能::十指宫商膝上秋，七条丝动雨修修。空堂半夜孤灯冷，弹著乡心欲白头。
留别关东旧游::薛能::我去君留十载中，未曾相见及花红。他时住得君应老，长短看花心不同。
赠出塞客::薛能::出郊征骑逐飞埃，此别惟愁春未回。寒叶夕阳投宿意，芦关门向远河开。
秋溪独坐::薛能::黄叶分飞砧上下，白云零落马东西。人生万意此端坐，日暮水深流出溪。
蒲中霁后晚望::薛能::河边霁色无人见，身带春风立岸头。浊水茫茫有何意，日斜还向古蒲州。
宋氏林亭::薛能::地湿莎青雨后天，桃花红近竹林边。行人本是农桑客，记得春深欲种田。
云花寺寓居赠海岸上人::薛能::暂寄空门未是归，上方林榭独儒衣。吾师不语应相怪，频惹街尘入寺飞。
关中秋夕::薛能::簟湿秋庭岳在烟，露光明滑竹苍然。何人意绪还相似，鹤宿松枝月半天。
西县道中有短亭岩穴飞泉隔江洒至因成二首 一::薛能::风凉津湿共微微，隔岸泉冲石窍飞。争得巨灵从野性，旧乡无此擘将归。
西县道中有短亭岩穴飞泉隔江洒至因成二首 二::薛能::一瀑三峰赤日天，路人才见便翛然。谁能夜向山根宿，凉月初生的有仙。
省试夜::薛能::白莲千朵照廊明，一片承平雅颂声。更报第三条烛尽，文昌风景画难成。
过骊山::薛能::丹雘苍苍簇背山，路尘应满旧帘间。玄宗不是偏行乐，只为当时四海闲。
曲江醉题::薛能::闲身行止属年华，马上怀中尽落花。狂遍曲江还醉卧，觉来人静日西斜。
参军厅新池::薛能::帘外无尘胜物外，墙根有竹似山根。流泉不至客来久，坐见新池落旧痕。
太原使院晚出::薛能::青门无路入清朝，滥作将军最下僚。同舍尽归身独在，晚风开印叶萧萧。
寒食日曲江::薛能::曲水池边青草岸，春风林下落花杯。都门此日是寒食，人去看多身独来。
盩厔官舍新竹::薛能::心觉清凉体似吹，满风轻撼叶垂垂。无端种在幽闲地，众鸟嫌寒凤未知。
京中客舍闻筝::薛能::十二三弦共五音，每声如截远人心。当时向秀闻邻笛，不是离家岁月深。
铜雀台::薛能::魏帝当时铜雀台，黄花深映棘丛开。人生富贵须回首，此地岂无歌舞来。
寿安水馆::薛能::地接山林兼有石，天悬星月更无云。惊鸥上树满池水，瀺灂一声中夜闻。
雨后早发永宁::薛能::春霖朝罢客西东，雨足泥声路未通。独爱千峰最高处，一峰初日白云中。
宿仙游寺望月生峰::薛能::公门身入洞门行，出阱离笼似有情。僧语夜凉云树黑，月生峰上月初生。
秋题::薛能::独坐东南见晓星，白云微透泬寥清。磷磷甃石堪僧坐，一叶梧桐落半庭。
和友人寄怀::薛能::从来行乐近来希，蘧瑗知言与我违。自是衰心不如旧，非关四十九年非。
子夜::薛能::嫖姚家宴敌吴王，子夜歌声满画堂。此日相逢眉翠尽，女真行李乞斋粮。
雁和韦侍御::薛能::肃肃雍雍义有余，九天鸾凤莫相疏。唯应静向山窗过，激发英雄夜读书。
和府帅相公::薛能::竹映高墙似傍山，邹阳归后令威还。君看将相才多少，两首诗成七步间。
又和留山鸡::薛能::五色文胜百鸟王，相思兼绝寄芸香。由来不是池中物，鸡树归时即取将。
舟中酬杨中丞春早见寄::薛能::锦楼春望忆丹楹，更遇高情说早莺。江上境寒吟不得，湿风梅雨满船轻。
寒食日题::薛能::美人寒食事春风，折尽青青赏尽红。夜半无灯还有睡，秋千悬在月明中。
杏花::薛能::活色生香第一流，手中移得近青楼。谁知艳性终相负，乱向春风笑不休。
黄蜀葵::薛能::娇黄新嫩欲题诗，尽日含毫有所思。记得玉人初病起，道家妆束厌禳时。
春咏::薛能::春来还似去年时，手把花枝唱竹枝。狂瘦未曾餐有味，不缘中酒却缘诗。
赠欢娘::薛能::一束龙吟细竹枝，青娥擎在手中吹。当时纵使双成在，不得如伊是小时。
戏瞻相::薛能::失意蹉跎到旧游，见吹杨柳便遮羞。瞻相赵女休相拽，不及人前诈摆头。
赠解诗歌人::薛能::同有诗情自合亲，不须歌调更含嚬。朝天御史非韩寿，莫窃香来带累人。
赠韦氏歌人二首 一::薛能::弦管声凝发唱高，几人心地暗伤刀。思量更有何堪比，王母新开一树桃。
赠韦氏歌人二首 二::薛能::一曲新声惨画堂，可能心事忆周郎。朝来为客频开口，绽尽桃花几许香。
加阶::薛能::二年中散似稽康，此日无功换宠光。唯有一般酬圣主，胜于东晋是文章。
野园::薛能::野园无鼓又无旗，鞍马传杯用柳枝。娇养翠娥无怕惧，插人头上任风吹。
郊亭::薛能::郊亭宴罢欲回车，满郭传呼调角初。尚拥笙歌归未得，笑娥扶著醉尚书。
老僧::薛能::清瘦形容八十余，匏悬篱落似村居。劝师莫羡人间有，幸是元无免破除。
僧窗::薛能::不悟时机滞有余，近来为事更乖疏。朱轮皂盖蹉跎尽，犹爱明窗好读书。
题平等院::薛能::十里城中一院僧，各持巾钵事南能。还应笑我功名客，未解嫌官学大乘。
影灯夜二首 一::薛能::偃王灯塔古徐州，二十年来乐事休。此日将军心似海，四更身领万人游。
影灯夜二首 二::薛能::十万军城百万灯，酥油香暖夜如烝。红妆满地烟光好，只恐笙歌引上升。
许州旌节到作::薛能::两地旌旗拥一身，半缘伤旧半荣新。州人若忆将军面，写取雕堂报国真。
重游通波亭::薛能::十年抛掷故园花，最忆红桃竹外斜。此日郊亭心乍喜，败榆芳草似还家。
戏舸::薛能::远舸冲开一路萍，岸傍偷上小茅亭。游人莫觅杯盘分，此地才应聚德星。
偶题::薛能::到处吟兼上马吟，总无愁恨自伤心。无端梦得钧天乐，尽觉宫商不是音。
折杨柳十首 一::薛能::华清高树出离宫，南陌柔条带暖风。谁见轻阴是良夜，瀑泉声畔月明中。
折杨柳十首 二::薛能::洛桥晴影覆江船，羌笛秋声湿塞烟。闲想习池公宴罢，水蒲风絮夕阳天。
折杨柳十首 三::薛能::嫩绿轻悬似缀旒，路人遥见隔宫楼。谁能更近丹墀种，解播皇风入九州。
折杨柳十首 四::薛能::暖风晴日断浮埃，废路新条发钓台。处处轻阴可惆怅，后人攀处古人栽。
折杨柳十首 五::薛能::潭上江边袅袅垂，日高风静絮相随。青楼一树无人见，正是女郎眠觉时。
折杨柳十首 六::薛能::汴水高悬百万条，风清两岸一时摇。隋家力尽虚栽得，无限春风属圣朝。
折杨柳十首 七::薛能::和风烟树九重城，夹路春阴十万营。唯向边头不堪望，一株憔悴少人行。
折杨柳十首 八::薛能::窗外齐垂旭日初，楼边轻暖好风徐。游人莫道栽无益，桃李清阴却不如。
折杨柳十首 九::薛能::众木犹寒独早青，御沟桥畔曲江亭。陶家旧日应如此，一院春条绿遶厅。
折杨柳十首 十::薛能::帐偃缨垂细复繁，令人心想石家园。风条月影皆堪重，何事侯门爱树萱。
柳枝四首 一::薛能::数首新诗带恨成，柳丝牵我我伤情。柔娥幸有腰支稳，试踏吹声作唱声。
柳枝四首 二::薛能::高出军营远映桥，贼兵曾斫火曾烧。风流性在终难改，依旧春来万万条。
柳枝四首 三::薛能::县依陶令想嫌迂，营畔将军即大麤。此日与君除万恨，数篇风调更应无。
柳枝四首 四::薛能::狂似纤腰嫩胜绵，自多情态竟谁怜。游人不折还堪恨，抛向桥边与路边。
柳枝词五首 一::薛能::朝阳晴照绿杨烟，一别通波十七年。应有旧枝无处觅，万株风里卓旌旃。
柳枝词五首 二::薛能::晴垂芳态吐牙新，雨摆轻条湿面春。别有出墙高数尺，不知摇动是何人。
柳枝词五首 三::薛能::暖梳簪朵事登楼，因挂垂杨立地愁。牵断绿丝攀不得，半空悬著玉搔头。
柳枝词五首 四::薛能::西园高树后庭根，处处寻芳有折痕。终忆旧游桃叶舍，一株斜映竹篱门。
柳枝词五首 五::薛能::刘白苏台总近时，当初章句是谁推。纤腰舞尽春杨柳，未有侬家一首诗。
吴姬十首 一::薛能::夜锁重门昼亦监，眼波娇利瘦岩岩。偏怜不怕傍人笑，自把春罗等舞衫。
吴姬十首 二::薛能::龙麝薰多骨亦香，因经寒食好风光。何人画得天生态，枕破施朱隔宿妆。
吴姬十首 三::薛能::滴滴春霖透荔枝，笔题笺动手中垂。天阴不得君王召，嚬著青蛾作小诗。
吴姬十首 四::薛能::钿合重盛绣结深，昭阳初幸赐同心。君知一夜恩多少，明日宣教放德音。
吴姬十首 五::薛能::退红香汗湿轻纱，高卷蚊厨独卧斜。娇泪半垂珠不破，恨君瞋折后庭花。
吴姬十首 六::薛能::取次衣裳尽带珠，别添龙脑裛罗襦。年来寄与乡中伴，杀尽春蚕税亦无。
吴姬十首 七::薛能::画烛烧兰暖复迷，殿帏深密下银泥。开门欲作侵晨散，已是明朝日向西。
吴姬十首 八::薛能::楼台重叠满天云，殷殷鸣鼍世上闻。此日杨花初似雪，女儿弦管弄参军。
吴姬十首 九::薛能::冠剪黄绡帔紫罗，薄施铅粉画青娥。因将素手夸纤巧，从此椒房宠更多。
吴姬十首 十::薛能::身是三千第一名，内家丛里独分明。芙蓉殿上中元日，水拍银台弄化生。
题于公花园::薛能::含桃庄主后园深，繁实初成静扫阴。若使明年花可待，应须恼破事花心。
登城::薛能::偶作闲身上古城，路人遥望不相惊。无端将吏逡巡至，又作都头一队行。
好客::薛能::好客连宵在醉乡，蜡烟红暖胜春光。谁人肯信山僧语，寒雨唯煎治气汤。
赠普恭禅师::薛能::一日迢迢每一飡，我心难伏我无难。南檐十月绳床暖，背卷真经向日看。
赠无表禅师::薛能::笠戴圆阴楚地棕，磬敲清响蜀山铜。秋来说偈寅朝殿，爽爽杨枝满手风。
彭门偶题::薛能::淮王西舍固非夫，柳恽偏州未是都。直到春秋诸列国，拥旄才子也应无。
嘲赵璘::薛能::巡关每傍摴蒲局，望月还登乞巧楼。第一莫教娇太过，缘人衣带上人头。
感寓::刘威::海竭山移岁月深，分明齐得世人心。颜回徒恨少成古，彭祖何曾老至今。须向道中平贵贱，还从限内任浮沈。他年免似骊山鬼，信有蓬莱不可寻。
七夕::刘威::乌鹊桥成上界通，千秋灵会此宵同。云收喜气星楼晓，香拂轻尘玉殿空。翠辇不行青草路，金銮徒候白榆风。彩盘花阁无穷意，只在游丝一缕中。
晚春陪王员外东塘游宴::刘威::水绿山青春日长，政成因暇泛回塘。初移柳岸笙歌合，欲过蘋洲罗绮香。共济已惊依玉树，随流还许醉金觞。一声画角严城暮，云雨分时满路光。
游东湖黄处士园林::刘威::偶向东湖更向东，数声鸡犬翠微中。遥知杨柳是门处，似隔芙蓉无路通。樵客出来山带雨，渔舟过去水生风。物情多与闲相称，所恨求安计不同。
题许子正处士新池::刘威::坐爱风尘日已西，功成得与化工齐。巧分孤岛思何远，欲似五湖心易迷。渐有野禽来试水，又怜春草自侵堤。那堪更到芙蓉拆，晚夕香联桃李蹊。
旅怀::刘威::物态人心渐渺茫，十年徒学钓沧浪。老将何面还吾土，梦有惊魂在楚乡。自是一身嫌苟合，谁怜今日欲佯狂。无名无位却无事，醉落乌纱卧夕阳。
早秋归::刘威::数口飘零身未回，梦魂遥断越王台。家书欲寄雁飞远，客恨正深秋又来。风解绿杨三署冷，月当银汉四山开。茫茫归路在何处，砧杵一声心已摧。
欧阳示新诗因贻四韵::刘威::冲戛瑶琼得至音，数篇清越应南金。都由苦思无休日，已证前贤不到心。风入寒松声自古，水归沧海意皆深。欲知字字惊神鬼，一气秋时试夜吟。
尉迟将军::刘威::天仗拥门希授钺，重臣入梦岂安金。江河定后威风在，社稷危来寄托深。扶病暂将弓试力，感恩重与剑论心。明妃若遇英雄世，青冢何由怨陆沈。
赠欧阳秀才::刘威::桐上知音日下身，道光谁不仰清尘。偶来水馆逢为客，旧熟诗名似故人。永日空惊沧海阔，何年重见白头新。权门要路应行遍，闲伴山夫一夜贫。
赠道者::刘威::五云深处有真仙，岁月催多却少年。入郭不知今世事，卖丹犹觅古时钱。闲寻白鹿眠瑶草，暗摘红桃去洞天。时向人间深夜坐，鬼神长在药囊边。
赠道者::刘威::道帔轻裾三岛云，绿髯长占镜中春。高风已驾祥鸾驭，浮世休惊野马尘。过海独辞王母面，度关谁识老聃身。儒生也爱长生术，不见人间大笑人。
遣怀寄欧阳秀才::刘威::地上江河天上乌，百年流转只须臾。平生闲过日将日，欲老始知吾负吾。似豹一班时或有，如龟三顾岂全无。古来晚达人何限，莫笑空枝犹望苏。
送元秀才入道::刘威::不教荣乐损天机，愿逐鸾皇次第飞。明月满时开道帔，俗尘飘处脱儒衣。只携仙籍还金洞，便与时流隔翠微。空有缄题报亲爱，一千年后始西归。
三闾大夫::刘威::三闾一去湘山老，烟水悠悠痛古今。青史已书殷鉴在，词人劳咏楚江深。竹移低影潜贞节，月入中流洗恨心。再引离骚见微旨，肯教渔父会升沈。
喷玉泉冥会诗八首 白衣叟途中吟二首 一::李玖::春草萋萋春水绿，野棠开尽飘香玉。绣岭宫前鹤发人，犹唱开元太平曲。
喷玉泉冥会诗八首 白衣叟述甘棠馆西楹诗::李玖::浮云凄惨日微明，沈痛将军负罪名。白昼叫阍无近戚，缟衣饮气只门生。佳人暗泣填宫泪，厩马连嘶换主声。六合茫茫皆汉土，此身无处哭田横。
喷玉泉冥会诗八首 白衣叟喷玉泉感旧游书怀::李玖::树色川光向晚晴，旧曾游处事分明。鼠穿月榭荆榛合，草掩花园畦垅平。迹陷黄沙仍未寤，罪标青简竟何名。伤心谷口东流水，犹喷当时寒玉声。
喷玉泉冥会诗八首 四丈夫同赋 一::李玖::鸟啼莺语思何穷，一世荣华一梦中。李固有冤藏蠹简，邓攸无子续清风。文章高韵传流水，丝管遗音托草虫。春月不知人事改，闲垂光影照洿宫。
喷玉泉冥会诗八首 四丈夫同赋 二::李玖::桃蹊李径尽荒凉，访旧寻新益自伤。虽有衣衾藏李固，终无表疏雪王章。羁魂尚觉霜风冷，朽骨徒惊月桂香。天爵竟为人爵悮，谁能高叫问苍苍。
喷玉泉冥会诗八首 四丈夫同赋 四::李玖::新荆棘路旧衡门，又驻高车会一尊。寒骨未沾新雨露，春风不长败兰荪。丹诚岂分埋幽壤，白日终希照覆盆。珍重昔年金谷友，共来泉际话幽魂。
下第归宜春酬黄颇饯别::潘唐::圣代澄清雨露均，独怀惆怅出咸秦。承明未荐相如赋，故国犹惭季子贫。御苑钟声临远水，都门树色背行尘。一从此地曾携手，益羡江头桃李春。
赠黄蘖山僧希运::裴休::曾传达士心中印，额有圆珠七尺身。挂锡十年栖蜀水，浮杯今日渡漳滨。一千龙象随高步，万里香华结胜因。拟欲事师为弟子，不知将法付何人。
登望京楼赋::令狐绹::夷门一镇五经秋，未得朝天不免愁。因上此楼望京国，便名楼作望京楼。
贺王仆射放榜::周墀::文场三化鲁儒生，三十余年振重名。曾忝木鸡夸羽翼，又陪金马入蓬瀛。虽欣月桂居先折，更羡春兰最后荣。欲到龙门看风雨，关防不许暂离营。
酬李常侍立秋日奉诏祭岳见寄::周墀::秋祠灵岳奉尊罍，风过深林古柏开。莲掌月高珪币列，金天雨露鬼神陪。质明三献虽终礼，祈寿千年别上杯。岂是琐才能祀事，洪农太守主张来。
寄华州周侍郎立秋日奉诏祭岳诗::李景让::关河豁静晓云开，承诏秋祠太守来。山霁莲花添翠黛，路阴桐叶少尘埃。朱轓入庙威仪肃，玉佩升坛步武回。往岁今朝几时事，谢君非重我非才。
重阳宴东观山亭和从事卢顺之::张固::乱山青翠郡城东，爽节凭高一望通。交友会时丝管合，羽觞飞处笑言同。金英耀彩晴云外，玉树凝霜暮雨中。高咏已劳潘岳思，醉欢惭道自车公。
独秀山::张固::孤峰不与众山俦，直入青云势未休。会得乾坤融结意，擎天一柱在南州。
赠副戎::南卓::翱翔曾在玉京天，堕落江南路几千。从事不须轻县宰，满身犹带御炉烟。
命妓盛小丛歌饯崔侍御还阙::李讷::绣衣奔命去情多，南国佳人敛翠娥。曾向教坊听国乐，为君重唱盛丛歌。
李尚书命妓歌饯有作奉酬::崔元范::羊公留宴岘山亭，洛浦高歌五夜情。独向柏台为老吏，可怜林木响余声。
和李尚书命妓歌饯崔侍御::杨知至::燕赵能歌有几人，为花回雪似含颦。声随御史西归去，谁伴文翁怨九春。
覆落后呈同年::杨知至::由来梁雁与冥鸿，不合翩翩向碧空。寒谷谩劳邹氏律，长天独遇宋都风。此时泣玉情虽异，他日衔环事亦同。二月春光正摇荡，无因得醉杏园中。
前望江麹令颂德::萧缜::政绩虽殊道且同，无辞买石纪前功。谁论重德光青史，过里犹歌卧辙风。
重阳东观席上赠侍郎张固::卢顺之::渡江旌斾动鱼龙，令节开筵上碧峰。翡翠巢低岩桂小，茱萸房湿露香浓。白云郊外无尘事，黄菊筵中尽醉容。好是谢公高兴处，夕阳归骑出疏松。
大堤曲::李善夷::酒旗相望大堤头，堤下连墙堤上楼。日暮行人争渡急，桨声幽轧满中流。
和李尚书命妓饯崔侍御::卢溵::乌台上客紫髯公，共捧天书静境中。桃朵不辞歌白苎，耶溪暮雨起樵风。
新添声杨柳枝词 一::裴𫍯::思量大是恶姻缘，只得相看不得怜。愿作琵琶槽那畔，得他长抱在胸前。
题越王楼寄献中丞使君::刘暌::朱轩迥压碧烟州，昔岁贤王是胜游。山簇剑峰朝阙远，水如巴字遶城流。人间物象分千里，天上笙歌醉五侯。今日登临无限意，同霑惠化自销愁。
秋日登越王楼献于中丞::李渥::越王曾牧剑南州，因向城隅建此楼。横玉远开千峤雪，暗雷下听一江流。画檐先弄朝阳色，朱槛低临众木秋。徒学仲宣聊四望，且将词赋好依刘。
春愁::韩琮::金乌长飞玉兔走，青鬓长青古无有。秦娥十六语如弦，未解贪花惜杨柳。吴鱼岭雁无消息，水誓兰情别来久。劝君年少莫游春，煖风迟日浓于酒。
题商山店::韩琮::商山驿路几经过，未到仙娥见谢娥。红锦机头抛皓腕，绿云鬟下送横波。佯嗔阿母留宾客，暗为王孙换绮罗。碧涧门前一条水，岂知平地有天河。
风::韩琮::竞持飘忽意何穷，为盛为衰半不同。偃草喜逢新雨后，鸣条愁听晓霜中。凉飞玉管来秦甸，暗袅花枝入楚宫。莫见东风便无定，满帆还有济川功。
云::韩琮::深惹离情霭落晖，如车如盖早依依。山头触石应常在，天际从龙自不归。莫向隙窗笼夜月，好来仙洞湿行衣。春风淡荡无心后，见说襄王梦亦稀。
露::韩琮::长随圣泽堕尧天，濯遍幽兰叶叶鲜。才喜轻尘销陌上，已愁新月到堦前。文腾要地成非久，珠缀秋荷偶得圆。几处花枝抱离恨，晓风残月正澘然。
霞::韩琮::应是行云未拟归，变成春态媚晴晖。深如绮色斜分阁，碎似花光散满衣。天际欲销重惨淡，镜中闲照正依稀。晓来何处低临水，无限鸳鸯妒不飞。
颍亭::韩琮::颍上新亭瞰一川，几重旧址敞幽关。寒声北下当轩水，翠影西来扑槛山。远目静随孤鹤去，高情常共白云闲。知君久负巢由志，早晚相忘寂寞间。
咏马::韩琮::曾经伯乐识长鸣，不似龙行不敢行。金埒未登嘶若是，盐车犹驾瘦何惊。难逢王济知音癖，欲就燕昭买骏名。早晚飞黄引同皂，碧云天上作鸾鸣。
题圭峰下长孙家林亭::韩琮::赵国林亭二百年，绿苔如毯葛如烟。闲期竹色摇霜看，醉惜松声枕月眠。出树圭峰寒压坐，入篱沙濑碧流天。明知富贵非身物，莫为金章堕地仙。
牡丹::韩琮::桃时杏日不争浓，叶帐阴成始放红。晓艳远分金掌露，暮香深惹玉堂风。名移兰杜千年后，贵擅笙歌百醉中。如梦如仙忽零落，暮霞何处绿屏空。
雨::韩琮::阴云拂地散丝轻，长得为霖济物名。夜浦涨归天堑阔，春风洒入御沟平。轩车几处归频湿，罗绮何人去欲生。不及流他荷叶上，似珠无数转分明。
京西即事::韩琮::秋草河兰起阵云，凉州唯向管弦闻。豺狼毳幕三千帐，貔虎金戈十万军。候骑北来惊有说，戍楼西望悔为文。昭阳亦待平安火，谁握旌旗不见勋。
莫春浐水送别::韩琮::绿暗红稀出凤城，暮云楼阁古今情。行人莫听宫前水，流尽年光是此声。
骆谷晚望::韩琮::秦川如画渭如丝，去国还家一望时。公子王孙莫来好，岭花多是断肠枝。
二月二日游洛源::韩琮::旧苑新晴草似苔，人还香在踏青回。今朝此地成惆怅，已后逢春更莫来。
柳::韩琮::折柳歌中得翠条，远移金殿种青霄。上阳宫女含声送，不忿先归舞细腰。
杨柳枝::韩琮::梁苑隋堤事已空，万条犹舞旧春风。那堪更想千年后，谁见杨花入汉宫。
杨柳枝词::韩琮::枝鬬纤腰叶鬬眉，春来无处不如丝。霸陵原上多离别，少有长条拂地垂。
和襄阳徐相公商贺徐副使加章绶::王传::朱紫联辉照日新，芳菲全属断金人。华筵重处宗盟地，白雪飞时郢曲春。仙府色饶攀桂侣，莲花光让握兰身。自怜亦是膺门客，吟想恩荣气益振。
和李尚书命妓饯崔侍御::卢邺::何郎载酒别贤侯，更吐歌珠宴庾楼。莫道江南不同醉，即陪舟檝上京游。
赠王福娘::崔澹::怪得清风送异香，娉婷仙子曳霓裳。惟应错认偷桃客，曼倩曾为汉侍郎。
岳麓道林寺::韦蟾::石门迥接苍梧野，愁色阴深二妃寡。广殿崔嵬万壑间，长廊诘曲千岩下。静听林飞念佛鸟，细看壁画驮经马。暖日斜明䗖蝀梁，湿烟散幂鸳鸯瓦。北方部落檀香塑，西国文书贝叶写。坏栏迸竹醉好题，窄路垂藤困堪把。沈裴笔力鬬雄壮，宋杜词源两风雅。他方居士来施斋，彼岸上人投结夏。悲我未离扰扰徒，劝我休学悠悠者。何时得与刘遗民，同入东林远公社。
送卢潘尚书之灵武::韦蟾::贺兰山下果园成，塞北江南旧有名。水木万家朱户暗，弓刀千队铁衣鸣。心源落落堪为将，胆气堂堂合用兵。却使六番诸子弟，马前不信是书生。
题僧壁::韦蟾::一竹横檐挂净巾，灶无烟火地无尘。剃头未必知心法，要且闲于名利人。
赠商山僧::韦蟾::商岭东西路欲分，两间茅屋一溪云。师言耳重知师意，人是人非不欲闻。
长乐驿谑李汤给事题名::韦蟾::渭水秦川拂眼明，希仁何事寡诗情。只应学得虞姬婿，书字才能记姓名。
题嘉祥驿::卢渥::交亲荣饯洛城空，秉钺戎装上将同。星使自天丹诏下，雕鞍照地数程中。马嘶静谷声偏响，斾映晴山色更红。到后定知人易化，满街棠树有遗风。
九华山::郭夔::岩翠凌云出迥然，岧嶤万丈倚秋天。暮风飘送当轩色，晓雾斜飞入槛烟。帘卷倚屏双影聚，镜开朱户九条悬。画图何必家家有，自有画图来目前。
送莫仲节状元归省::柳珪::青骢聚送谪仙人，南国荣亲不及君。椰子味从今日近，鹧鸪声向旧山闻。孤猿夜叫三湘月，匹马时侵五岭云。想到故乡应腊过，药栏犹有异花薰。
春日即事::崔橹::一百五日又欲来，梨花梅花参差开。行人自笑不归去，瘦马独吟真可哀。杏酪渐香邻舍粥，榆烟将变旧炉灰。画桥春煖清歌夜，肯信愁肠日九回。
春晚岳阳言怀二首 一::崔橹::烟花零落过清明，异国光阴老客情。云梦夕阳愁里色，洞庭春浪坐来声。天边一与旧山别，江上几看芳草生。独倚阑干意难写，暮笳呜咽调孤城。
春晚岳阳言怀二首 二::崔橹::翠烟如钿柳如环，晴倚南楼独看山。江国草花三月暮，帝城尘梦一年间。虚舟尚叹萦难解，飞鸟空惭倦未还。何似不羁詹父伴，睡烟歌月老潺潺。
过蛮溪渡::崔橹::绿杨如发雨如烟，立马危桥独唤船。山口断云迷旧路，渡头芳草忆前年。身随远道徒悲梗，诗卖明时不直钱。归去楚台还有计，钓船春雨日高眠。
岸梅::崔橹::含情含怨一枝枝，斜压渔家短短篱。惹袖尚余香半日，向人如诉雨多时。初开偏称雕梁画，未落先愁玉笛吹。行客见来无去意，解帆烟浦为题诗。
重阳日次荆南路经武宁驿::崔橹::茱萸冷吹溪口香，菊花倒遶山脚黄。家山去此强百里，弟妹待我醉重阳。风健旱鸿高晓景，露清圆碧照秋光。莫看时节年年好，暗送搔头逐手霜。
华清宫三首 一::崔橹::草遮回蹬绝鸣銮，云树深深碧殿寒。明月自来还自去，更无人倚玉栏干。
华清宫三首 二::崔橹::障掩金鸡蓄祸机，翠华西拂蜀云飞。珠帘一闭朝元阁，不见人归见燕归。
华清宫三首 三::崔橹::门横金锁悄无人，落日秋声渭水滨。红叶下山寒寂寂，湿云如梦雨如尘。
题云梦亭::崔橹::薄烟如梦雨如尘，霜景晴来却胜春。好住池西红叶树，何年今日伴何人。
有酒失于虔州陆郎中肱以诗谢之::崔橹::醉时颠蹶醒时羞，麹糵推人不自由。叵耐一双穷相眼，不堪花卉在前头。
闻笛::崔橹::银河漾漾月晖晖，楼碍星边织女机。横玉叫云天似水，满空霜逐一声飞。
山路见花::崔橹::晓红初拆露香新，独立空山冷笑人。春意自知无主惜，恣风吹逐马蹄尘。
暮春对花::崔橹::病香无力被风欺，多在青苔少在枝。马上行人莫回首，断君肠是欲残时。
句::崔橹::强半瘦因前夜雪，数枝愁向晚天来。无人解把无尘袖，盛取残香尽日怜。一番春雨吹巢冷，半朵山花咽觜香。云生柱础降龙地，露洗林峦放鹤天。菱叶乍翻人采后，荇花初没舸行时。
寄短书歌::李群玉::骨肉萍蓬各天末，十度附书九不达。孤台冷眼无来人，楚水秦天莽空阔。翔雁横秋过洞庭，西风落日浪峥嵘。三年音信凝颦外，一曲哀歌白发生。
醒起独酌怀友::李群玉::西风静夜吹莲塘，芙蓉破红金粉香。摘花把酒弄秋芳，吴云楚水愁茫茫。美人此夕不入梦，独宿高楼明月凉。
竞渡时在湖外偶为成章::李群玉::雷奔电逝三千儿，彩舟画檝射初晖。喧江雷鼓鳞甲动，三十六龙衔浪飞。灵均昔日投湘死，千古沈魂在湘水。绿草斜烟日暮时，笛声幽远愁江鬼。
长沙春望寄涔阳故人::李群玉::清明别后雨晴时，极浦空颦一望眉。湖畔春山烟黯黯，云中远树黑离离。依微水戍闻疏鼓，掩映河桥见酒旗。风暖草长愁自醉，行吟无处寄相思。
金塘路中::李群玉::山连楚越复吴秦，蓬梗何年是住身。黄叶黄花古城路，秋风秋雨别家人。冰霜想度商于冻，桂玉愁居帝里贫。十口系心抛不得，每回回首即长颦。
自遣::李群玉::翻覆升沈百岁中，前途一半已成空。浮生暂寄梦中梦，世事如闻风里风。修竹万竿资阒寂，古书千卷要穷通。一壶浊酒暄和景，谁会陶然失马翁。
送于少监自广州还紫逻::李群玉::鸣皋山水似麻源，谢监东还忆故园。海峤烟霞轻逸翰，洛川花木待回轩。宦情薄去诗千首，世事闲来酒一尊。明日中书见颜范，始应通籍入金门。
石门韦明府为致东阳潭石鲫鲙::李群玉::锦鳞衔饵出清涟，暖日江亭动鲙筵。叠雪乱飞消箸底，散丝繁洒拂刀前。太湖浪说朱衣鲋，汉浦休夸缩项鳊。隽味品流知第一，更劳霜橘助芳鲜。
规公业在净名得甚深义仆近获顾长康月宫真影对戴安道所画文殊走笔此篇以屈瞻礼::李群玉::五浊之世尘冥冥，达观栖心于此经。但用须弥藏芥子，安知牛迹笑东溟。生公吐辩真无敌，顾氏传神实有灵。今日净开方丈室，一飞白足到茅亭。
玉真观::李群玉::高情帝女慕乘鸾，绀发初簪玉叶冠。秋月无云生碧落，素蕖寒露出清澜。层城烟雾将归远，浮世尘埃久住难。一自箫声飞去后，洞宫深掩碧瑶坛。
辱绵州于中丞书信::李群玉::一缄垂露到云林，中有孙阳念骥心。万木自凋山不动，百川皆旱海长深。风标想见瑶台鹤，诗韵如闻渌水琴。他日纵陪池上酌，已应难到暝猿吟。
送崔使君萧山祷雨甘泽遽降::李群玉::谢公一拜敬亭祠，五马旋归下散丝。不假土龙呈夭矫，自然石燕起参差。预听禾稼如云语，应有空蒙似雾时。已向为霖报消息，颍川征诏是前期。
重经巴丘追感::李群玉::昔年高接李膺欢，日泛仙舟醉碧澜。诗句乱随青草发，酒肠俱逐洞庭宽。浮生聚散云相似，往事微茫梦一般。今日片帆城下去，秋风回首泪阑干。
湘阴江亭却寄友人::李群玉::湘岸初晴淑景迟，风光正是客愁时。幽花暮落骚人浦，芳草春深帝子祠。往事隔年如过梦，旧游回首谩劳思。烟波自此扁舟去，小酌文园杳未期。
哭郴州王使君::李群玉::银章朱绂照云骢，六换鱼书惠化崇。瑶树忽倾沧海里，醉乡翻在夜台中。东山妓逐飞花散，北海尊随逝水空。曾是绮罗筵上客，一来长恸向春风。
奉和张舍人送秦炼师归岑公山::李群玉::仙翁归卧翠微岑，一夜西风月峡深。松迳定知芳草合，玉书应念素尘侵。闲云不系东西影，野鹤宁知去住心。兰浦苍苍春欲暮，落花流水怨离琴。
送陶少府赴选::李群玉::陶君官兴本萧疏，长傍青山碧水居。久向三茅穷艺术，仍传五柳旧琴书。迹同飞鸟栖高树，心似闲云在太虚。自是葛洪求药价，不关梅福恋簪裾。
寄张祜::李群玉::越水吴山任兴行，五湖云月挂高情。不游都邑称平子，只向江东作步兵。昔岁芳声到童稚，老来佳句遍公卿。如君气力波澜地，留取阴何沈范名。
寄长沙许侍御::李群玉::三年文会许追随，和遍南朝杂体诗。未把彩毫还郭璞，乞留残锦与丘迟。竹斋琴酒欢成梦，水寺烟霞赏对谁。今日秋风满湘浦，秪应搔首咏琼枝。
望月怀友::李群玉::浮云卷尽看朣胧，直出沧溟上碧空。盈手水光寒不湿，流天素彩静无风。酒花荡漾金尊里，櫂影飘飖玉浪中。川路正长难可越，美人千里思何穷。
和吴中丞悼笙妓::李群玉::丽质仙姿烟逐风，凤皇声断吹台空。多情草色怨还绿，无主杏花春自红。堕珥尚存芳树下，余香渐减玉堂中。唯应去抱云和管，从此长归阿母宫。
薛侍御处乞𫖇::李群玉::越客南来夸桂麖，良工用意巧缝成。看时共说茱萸皱，着处嫌无鸜鹆鸣。百里奚身悲甚似，五羊皮价敢全轻。日于文苑陪高步，赢得芳尘接武名。
九子坡闻鹧鸪::李群玉::落照苍茫秋草明，鹧鸪啼处远人行。正穿诘曲崎岖路，更听钩辀格磔声。曾泊桂江深岸雨，亦于梅岭阻归程。此时为尔肠千断，乞放今宵白发生。
凉公从叔春祭广利王庙::李群玉::龙骧伐鼓下长川，直济云涛古庙前。海客敛威惊火斾，天吴收浪避楼船。阴灵向作南溟主，祀典高齐五岳肩。从此华夷封域静，潜熏玉烛奉尧年。
长沙紫极宫雨夜愁坐::李群玉::独坐高斋寒拥衾，洞宫台殿窅沈沈。春灯含思静相伴，夜雨滴愁更向深。穷达未知他日事，是非皆到此时心。羁栖摧剪平生志，抱膝时为梁甫吟。
送人隐居::李群玉::碁局茅亭幽涧滨，竹寒江静远无人。邨梅尚敛风前笑，沙草初偷雪后春。鹏鷃喻中消日月，沧浪歌里放心神。平生自有烟霞志，久欲抛身狎隐沦。
江楼闲望怀关中亲故::李群玉::摇落江天欲尽秋，远鸿高送一行愁。音书寂绝秦云外，身世蹉跎楚水头。年貌暗随黄叶去，时情深付碧波流。风凄日冷江湖晚，驻目寒空独倚楼。
请告南归留别同馆::李群玉::一点灯前独坐身，西风初动帝城砧。不胜庾信乡关思，遂作陶潜归去吟。书合乍离情黯黯，彤庭回望肃沈沈。应怜一别瀛洲侣，万里单飞云外深。
仙明洲口号::李群玉::长爱沙洲水竹居，暮江春树绿阴初。浪翻新月金波浅，风损轻云玉叶疏。半浦夜歌闻荡桨，一星幽火照叉鱼。二年此处寻佳句，景物常输楚客书。
送萧十二校书赴郢州婚姻::李群玉::蓬莱才子即萧郎，彩服青书卜凤皇。玉珮定催红粉色，锦衾应惹翠云香。马穿暮雨荆山远，人宿寒灯郢梦长。领取和鸣好风景，石城花月送归乡。
送隐者归罗浮::李群玉::春山杳杳日迟迟，路入云峰白犬随。两卷素书留贳酒，一柯樵斧坐看棋。蓬莱道士飞霞履，清远仙人寄好诗。自此尘寰音信断，山川风月永相思。
献王中丞::李群玉::登仙望绝李膺舟，从此青蝇点遂稠。半夜剑吹牛斗动，二年门掩雀罗愁。张仪会展平生舌，韩信那惭跨下羞。他日图勋画麟阁，定呈肝胆始应休。
哭小女痴儿::李群玉::平生未省梦熊罴，稚女如花坠晓枝。条蔓纵横输葛藟，子孙蕃育羡螽斯。方同王衍钟情切，犹念商瞿有庆迟。负尔五年恩爱泪，眼中惟有涸泉知。
醉后赠冯姬::李群玉::黄昏歌舞促琼筵，银烛台西见小莲。二寸横波回慢水，一双纤手语香弦。桂形浅拂梁家黛，瓜字初分碧玉年。愿托襄王云雨梦，阳台今夜降神仙。
广州陪凉公从叔越台䜩集::李群玉::一迳松梢踏石梯，步穷身在白云西。日衔赤浪金车没，天拂沧波翠幕低。高鸟散飞惊大斾，长风万里卷秋鼙。玉钩挂海笙歌合，珠履三千半似泥。
留别马使君::李群玉::俱来海上叹烟波，君佩银鱼我触罗。蜀国才微甘放荡，专城年少岂蹉跎。应怜旅梦千重思，共怆离心一曲歌。唯有管弦知客意，分明吹出感恩多。
将欲南行陪崔八䜩海榴亭::李群玉::朝䜩华堂暮未休，几人偏得谢公留。风传鼓角霜侵戟，云卷笙歌月上楼。宾馆尽开徐孺榻，客帆空恋李膺舟。谩夸书剑无归处，水远山长步步愁。
湖寺清明夜遣怀::李群玉::柳暗花香愁不眠，独凭危槛思凄然。野云将雨渡微月，沙鸟带声飞远天。久向饥寒抛弟妹，每因时节忆团圆。
九日::李群玉::年年羞见菊花开，十度悲秋上楚台。半岭残阳衔树落，一行斜雁向人来。行云永绝襄王梦，野水偏伤宋玉怀。丝管阑珊归客尽，黄昏独自咏诗回。
同郑相幷歌姬小饮戏赠::李群玉::裙拖六幅湘江水，鬓耸巫山一段云。风格只应天上有，歌声岂合世间闻。胸前瑞雪灯斜照，眼底桃花酒半醺。不是相如怜赋客，争教容易见文君。
秣陵怀古::李群玉::野花黄叶旧吴宫，六代豪华烛散风。龙虎势衰佳气歇，凤皇名在故台空。市朝迁变秋芜绿，坟冢高低落照红。霸业鼎图人去尽，独来惆怅水云中。
黄陵庙::李群玉::小姑洲北浦云边，二女容华自俨然。野庙向江春寂寂，古碑无字草芊芊。风回日暮吹芳芷，月落山深哭杜鹃。犹似含颦望巡狩，九疑愁断隔湘川。
送唐侍御福建省兄::李群玉::桂枝攀尽贾家才，霄汉春风棣萼开。世掌纶言传大笔，官分鸿序压霜台。闽山翠卉迎飞斾，越水清纹散落梅。到日池塘春草绿，谢公应梦惠连来。
送秦炼师归岑公山::李群玉::紫泥飞诏下金銮，列象分明世仰观。北省谏书藏旧草，南宫郎署握新兰。春归凤沼恩波暖，晓入鸳行瑞气寒。偏是此生栖息者，满衣零泪一时干。
浔阳观水::李群玉::朝宗汉水接阳台，唅呀填坑吼作雷。莫见九江平稳去，还从三峡崄巇来。南经梦泽宽浮日，西出岷山劣泛杯。直至沧溟涵贮尽，深沈不动浸昭回。
谪仙吟赠赵道士::李群玉::汗漫东游黄鹤雏，缙云仙子住清都。三元麟凤推高座，六甲风雷閟小壶。日月暗资灵寿药，山河直拟化生符。若为失意居蓬岛，鳌足尘飞桑树枯。
长沙陪裴大夫夜䜩::李群玉::东山夜䜩酒成河，银烛荧煌照绮罗。四面雨声笼笑语，满堂香气泛笙歌。泠泠玉漏初三滴，滟滟金觞已半酡。共向柏台窥雅量，澄陂万顷见天和。
宝剑::李群玉::雷焕丰城掘剑池，年深事远迹依稀。泥沙难掩冲天气，风雨终思发匣时。夜电尚摇池底影，秋莲空吐锷边辉。自从星坼中台后，化作双龙去不归。
人日梅花病中作::李群玉::去年今日湘南寺，独把寒梅愁断肠。今年此日江边宅，卧见琼枝低压墙。半落半开临野岸，团情团思醉韶光。玉鳞寂寂飞斜月，素艳亭亭对夕阳。已被儿童苦攀折，更遭风雨损馨香。洛阳桃李渐撩乱，回首行宫春景长。
题二妃庙::李群玉::黄陵庙前春已空，子规啼血滴松风。不知精爽归何处，疑是行云秋色中。
寄友二首 一::李群玉::野水晴山雪后时，独行邨落更相思。无因一向溪头醉，处处寒梅映酒旗。
寄友二首 二::李群玉::花落轻寒酒熟迟，醉眠不及落花期。愁人相忆春山暮，烟树苍苍播谷时。
桃源::李群玉::我到瞿真上升处，山川四望使人愁。紫云白鹤去不返，唯有桃花溪水流。
题王侍御宅::李群玉::门向沧江碧岫开，地多鸥鹭少尘埃。绿阴十里滩声里，闲自王家看竹来。
闻湘南从叔朝觐::李群玉::长沙地窄却回时，舟檝骎骎向凤池。为报湘川神女道，莫教云雨湿旌旗。
汉阳太白楼::李群玉::江上层楼翠霭间，满帘春水满窗山。青枫绿草将愁去，远入吴云暝不还。
送客::李群玉::沅水罗文海燕回，柳条牵恨到荆台。定知行路春愁里，故郢城边见落梅。
醴陵道中::李群玉::别酒离亭十里强，半醒半醉引愁长。无端寂寂春山路，雪打溪梅狼籍香。
校书叔遗暑服::李群玉::翠云箱里叠樬栊，楚葛湘纱净似空。便著清江明月夜，轻凉与挂一身风。
赠魏三十七::李群玉::名珪字玉净无瑕，美誉芳声有数车。莫放焰光高二丈，来年烧杀杏园花。
酬崔表仁::李群玉::昨日朱门一见君，忽惊野鹤在鸡群。不应长啄潢污水，早晚归飞碧落云。
旅游番禺献凉公::李群玉::帝乡群侣杳难寻，独立沧洲岁暮心。野鹤栖飞无远近，稻粱多处是恩深。
长沙元门寺张璪员外壁画::李群玉::片石长松倚素楹，翛然云壑见高情。世人只爱凡花鸟，无处不知粱广名。
请告出春明门::李群玉::本不将心挂名利，亦无情意在樊笼。鹿裘藜杖且归去，富贵荣华春梦中。
引水行::李群玉::一条寒玉走秋泉，引出深萝洞口烟。十里暗流声不断，行人头上过潺湲。
移松竹::李群玉::龙髯凤尾乱飕飕，带雾停风一亩秋。待取满庭苍翠合，酒尊书案闭门休。
叹灵鹫寺山榴::李群玉::水蝶岩蜂俱不知，露红凝艳数千枝。山深春晚无人赏，即是杜鹃催落时。
黄陵庙::李群玉::黄陵庙前莎草春，黄陵女儿茜裙新。轻舟短櫂唱歌去，水远山长愁杀人。
北亭::李群玉::斜雨飞丝织晓空，疏帘半卷野亭风。荷花向尽秋光晚，零落残红绿沼中。
送客往涔阳::李群玉::春与春愁逐日长，远人天畔远思乡。蘋生水绿不归去，孤负东溪七里庄。
寄友人鹿胎冠子::李群玉::数点疏星紫锦斑，仙家新样剪三山。宜与谢公松下戴，净簪云发翠微间。
江南::李群玉::鳞鳞别浦起微波，泛泛轻舟桃叶歌。斜雪北风何处宿，江南一路酒旗多。
荅友人寄新茗::李群玉::满火芳香碾麹尘，吴瓯湘水绿花新。愧君千里分滋味，寄与春风酒渴人。
峡山寺上方::李群玉::满院泉声水殿凉，疏帘微雨野松香。东峰下视南溟月，笑踏金波看海光。
秋登涔阳城二首 一::李群玉::万户砧声水国秋，凉风吹起故乡愁。行人望远偏伤思，白浪青枫满北楼。
秋登涔阳城二首 二::李群玉::穿针楼上闭秋烟，织女佳期又隔年。斜笛夜深吹不落，一条银汉挂秋天。
钓鱼::李群玉::七尺青竿一丈丝，菰蒲叶里逐风吹。几回举手抛芳饵，惊起沙滩水鸭儿。
酬魏三十七::李群玉::静里寒香触思初，开缄忽见二琼琚。一吟丽句风流极，没得弘文李校书。
赠琵琶妓::李群玉::我见鸳鸯飞水上，君还望月苦相思。一双裙带同心结，早寄黄鹂孤雁儿。
落帆后赋得二绝 一::李群玉::平湖茫茫春日落，危樯独映沙洲泊。上岸闲寻细草行，古查飞起黄金鹗。
落帆后赋得二绝 二::李群玉::水浮秋烟沙晓雪，皎洁无风灯影彻。海客云帆未挂时，相与缘江拾明月。
赠人::李群玉::曾留宋玉旧衣裳，惹得巫山梦里香。云雨无情难管领，任他别嫁楚襄王。
赠妓人::李群玉::谁家少女字千金，省向人间逐处寻。今日分明花里见，一双红脸动春心。
山榴::李群玉::洞中春气蒙笼暄，尚有红英千树繁。可怜夹水锦步障，羞数石家金谷园。
㶉𫛶::李群玉::锦羽相呼暮沙曲，波上双声戛哀玉。霞明川静极望中，一时飞灭青山绿。
沅江渔者::李群玉::倚櫂汀洲沙日晚，江鲜野菜桃花饭。长歌一曲烟霭深，归去沧江绿波远。
题金山寺石堂::李群玉::白波四面照楼台，日夜潮声绕寺回。千叶红莲高会处，几曾龙女献珠来。
戏赠魏十四::李群玉::兰浦秋来烟雨深，几多情思在琴心。知君调得东家子，早晚和鸣入锦衾。
和人赠别::李群玉::嚬黛低红别怨多，深亭芳恨满横波。声中唱出缠绵意，泪落灯前一曲歌。
宿巫山庙二首 一::李群玉::寂寞高堂别楚君，玉人天上逐行云。停舟十二峰峦下，幽佩仙香半夜闻。
宿巫山庙二首 二::李群玉::庙闭春山晓月光，波声回合树苍苍。自从一别襄王梦，云雨空飞巫峡长。
伤柘枝妓::李群玉::曾见双鸾舞镜中，联飞接影对春风。今来独在花筵散，月满秋天一半空。
题樱桃::李群玉::春初携酒此花间，几度临风倒玉山。今日叶深黄满树，再来惆怅不能攀。
恼从兄::李群玉::芳草萋萋新燕飞，芷汀南望雁书稀。武陵洞里寻春客，已被桃花迷不归。
紫极宫斋后::李群玉::紫府空歌碧落寒，晓星寥亮月光残。一群白鹤高飞上，唯有松风吹石坛。
春晚::李群玉::思乡之客空凝嚬，天边欲尽未尽春。独攀江树深不语，芳草落花愁杀人。
喜浑吉见访::李群玉::公子春衫桂水香，远冲飞雪过书堂。贫家冷落难消日，唯有松筠满院凉。
索曲送酒::李群玉::帘外春风正落梅，须求狂药解愁回。烦君玉指轻拢撚，慢拨鸳鸯送一杯。
山驿梅花::李群玉::生在幽崖独无主，溪萝涧鸟为俦侣。行人陌上不留情，愁香空谢深山雨。
重阳日上渚宫杨尚书::李群玉::落帽台边菊半黄，行人惆怅对重阳。荆州一见桓宣武，为趁悲秋入帝乡。
书院二小松::李群玉::一双幽色出凡尘，数粒秋烟二尺鳞。从此静窗闻细韵，琴声长伴读书人。
劝人庐山读书::李群玉::怜君少隽利如锋，气爽神清刻骨聪。片玉若磨唯转莹，莫辞云水入庐峰。
言怀::李群玉::白鹤高飞不逐群，嵇康琴酒鲍昭文。此身未有栖归处，天下人间一片云。
闻笛::李群玉::冉冉生山草何异，截而吹之动天地。望乡台上望乡时，不独落梅兼落泪。
将游荆州投魏中丞::李群玉::贫埋病压老巑岏，拂拭菱花不喜看。又恐无人肯青眼，事须凭仗小还丹。
二辛夷::李群玉::狂吟乱舞双白鹤，霜翎玉羽纷纷落。空庭向晚春雨微，却敛寒香抱瑶萼。
题龙潭西斋::李群玉::寂寞幽斋暝烟起，满径西风落松子。远公一去兜率宫，唯有面前虎溪水。
中秋寄南海梁侍御::李群玉::海静天高景气殊，鲸晴失彩蚌潜珠。不知今夜越台上，望见瀛洲方丈无。
戏赠姬人::李群玉::骰子巡抛裹手拈，无因得见玉纤纤。但知谑道金钗落，图向人前露指尖。
大庾山岭别友人::李群玉::筼筜无子鸳雏饥，毛彩凋摧不得归。谁念火云千嶂里，低身犹傍鹧鸪飞。
石门戍::李群玉::到此空思吴隐之，潮痕草蔓上幽碑。人来皆望珠玑去，谁咏贪泉四句诗。
文殊院避暑::李群玉::赤日黄埃满世间，松声入耳即心闲。愿寻五百仙人去，一世清凉住雪山。
南庄春晚二首 二::李群玉::草暖沙长望去舟，微茫烟浪向巴丘。沅江寂寂春归尽，水绿蘋香人自愁。
湘妃庙::李群玉::少将风月怨平湖，见尽扶桑水到枯。相约杏花坛上去，画栏红紫鬬樗蒲。
送饶州张使君::贾岛::终南云雨连城阙，去路西江白浪头。滁上郡斋离昨日，鄱阳农事劝今秋。道心生向前朝寺，文思来因静夜楼。借问泊帆干谒者，谁人曾听峡猿愁。
观冬设上东川杨尚书::贾岛::匏革奏冬非独乐，军城未晓启重门。何时却入三台贵，此日空知八座尊。罗绮舞中收雨点，貔貅阃外卷云根。逐迁属吏随宾列，拨櫂扁舟不忘恩。
巴兴作::贾岛::三年未省闻鸿叫，九月何曾见草枯。寒暑气均思白社，星辰位正忆皇都。苏卿持节终还汉，葛相行师自渡泸。乡味朔山林果别，北归期挂海帆孤。
早蝉::贾岛::早蝉孤抱芳槐叶，噪向残阳意度秋。也任一声催我老，堪听两耳畏吟休。得非下第无高韵，须是青山隐白头。若问此心嗟叹否，天人不可怨而尤。
投元郎中::贾岛::心在潇湘归未期，卷中多是得名诗。高台聊望清秋色，片水堪留白鹭鸶。省宿有时闻急雨，朝回尽日伴禅师。旧文去岁曾将献，蒙与人来说始知。
戏赠户部李巡官::白居易::好去民曹李判官，少贪公事且谋欢。男儿未死争能料，莫作忠州刺史看。
行次夏口先寄李大夫::白居易::连山断处大江流，红斾逶迤镇上游。幕下翱翔秦御史，军前奔走汉诸侯。曾陪剑履升鸾殿，欲谒旌幢入鹤楼。假着绯袍君莫笑，恩深始得向忠州。
重赠李大夫::白居易::早接清班登玉陛，同承别诏直金銮。凤巢阁上容身稳，鹤鏁笼中展翅难。流落多年应是命，量移远郡未成官。惭君独不欺憔悴，犹作银台旧眼看。
对镜吟::白居易::闲看明镜坐清晨，多病姿容半老身。谁论情性乖时事，自想形骸非贵人。三殿失恩宜放弃，九宫推命合漂沦。如今所得须甘分，腰佩银龟朱两轮。
题岳阳楼::白居易::岳阳城下水漫漫，独上危楼倚曲栏。春岸绿时连梦泽，夕波红处近长安。猿攀树立啼何苦，雁点湖飞渡亦难。此地唯堪画图障，华堂张与贵人看。
入峡次巴东::白居易::不知远郡何时到，犹喜全家此去同。万里王程三峡外，百年生计一舟中。巫山暮足霑花雨，陇水春多逆浪风。两片红旌数声鼓，使君艛艓上巴东。
题峡中石上::白居易::巫女庙花红似粉，昭君村柳翠于眉。诚知老去风情少，见此争无一句诗。
初到忠州赠李六::白居易::好在天涯李使君，江头相见日黄昏。吏人生梗都如鹿，市井疏芜只抵村。一只兰船当驿路，百层石磴上州门。更无平地堪行处，虚受朱轮五马恩。
赠康叟::白居易::八十秦翁老不归，南宾太守乞寒衣。再三怜汝非他意，天宝遗民见渐稀。
京使回累得南省诸公书因以长句诗寄谢萧五刘二元八吴十一韦大陆郎中崔二十二牛二李七庾三十二李六李十杨三樊大杨十二员外::白居易::雪压泥埋未死身，每劳存问愧交亲。浮萍飘泊三千里，列宿参差十五人。禁月落时君待漏，畬烟深处我行春。瘴乡得老犹为幸，岂敢伤嗟白发新。
木莲树生巴峡山谷间巴民亦呼为黄心树大者高五丈涉冬不凋身如青杨有白文叶如桂厚大无脊花如莲香色艳腻皆同独房蘂有异四月初始开自开迨谢仅二十日忠州西北十里有鸣玉谿生者秾茂尤异元和十四年夏命道士母丘元志写惜其遐僻因题三绝句云 一::白居易::如折芙蓉栽旱地，似抛芍药挂高枝。云埋水隔无人识，唯有南宾太守知。
木莲树生巴峡山谷间巴民亦呼为黄心树大者高五丈涉冬不凋身如青杨有白文叶如桂厚大无脊花如莲香色艳腻皆同独房蘂有异四月初始开自开迨谢仅二十日忠州西北十里有鸣玉谿生者秾茂尤异元和十四年夏命道士母丘元志写惜其遐僻因题三绝句云 二::白居易::红似燕支腻如粉，伤心好物不须臾。山中风起无时节，明日重来得在无。
木莲树生巴峡山谷间巴民亦呼为黄心树大者高五丈涉冬不凋身如青杨有白文叶如桂厚大无脊花如莲香色艳腻皆同独房蘂有异四月初始开自开迨谢仅二十日忠州西北十里有鸣玉谿生者秾茂尤异元和十四年夏命道士母丘元志写惜其遐僻因题三绝句云 三::白居易::已愁花落荒岩底，复恨根生乱石间。几度欲移移不得，天教抛掷在深山。
种桃杏::白居易::无论海角与天涯，大抵心安即是家。路远谁能念乡曲，年深兼欲忘京华。忠州且作三年计，种杏栽桃拟待花。
听竹枝赠李侍御::白居易::巴童巫女竹枝歌，懊恼何人怨咽多。暂听遣君犹怅望，长闻教我复如何。
寄胡饼与杨万州::白居易::胡麻饼样学京都，面脆油香新出炉。寄与饥馋杨大使，尝看得似辅兴无。
感樱桃花因招饮客::白居易::樱桃昨夜开如雪，鬓发今年白如霜。渐觉花前成老丑，何曾酒后更颠狂。谁能闻此来相劝，共泥春风醉一场。
画木莲花图寄元郎中::白居易::花房腻似红莲朵，艳色鲜如紫牡丹。唯有诗人能解爱，丹青写出与君看。
九日题涂溪::白居易::蕃草席铺枫叶岸，竹枝歌送菊花杯。明年尚作南宾守，或可重阳更一来。
即事寄微之::白居易::畬田涩米不耕鉏，旱地荒园少菜蔬。想念土风今若此，料看生计合何如。衣缝纰颣黄丝绢，饭下腥咸白小鱼。饱暖饥寒何足道，此身长短是空虚。
重寄荔枝与杨使君时闻杨使君欲种植故有落句之戏::白居易::摘来正带凌晨露，寄去须凭下水船。映我绯衫浑不见，对公银印最相鲜。香连翠叶真堪画，红透青笼实可怜。闻道万州方欲种，愁君得吃是何年。
和万州杨使君四绝句 竞渡::白居易::竞渡相传为汨罗，不能止遏意无他。自经放逐来憔悴，能校灵均死几多。
和万州杨使君四绝句 江边草::白居易::闻君泽畔伤春草，忆在天门街里时。漠漠凄凄愁满眼，就中惆怅是江蓠。
和万州杨使君四绝句 嘉庆李::白居易::东都绿李万州栽，君手封题我手开。把得欲尝先怅望，与渠同别故乡来。
和万州杨使君四绝句 白槿花::白居易::秋蕣晚英无艳色，何因栽种在人家。使君自别罗敷面，争解回头爱白花。
和行简望郡南山::白居易::反照前山云树明，从君苦道似华清。试听肠断巴猿叫，早晚骊山有此声。
种荔枝::白居易::红颗珍珠诚可爱，白须太守亦何痴。十年结子知谁在，自向庭中种荔枝。
送萧处士游黔南::白居易::能文好饮老萧郎，身似浮云鬓似霜。生计抛来诗是业，家园忘却酒为乡。江从巴峡初成字，猿过巫阳始断肠。不醉黔中争去得，磨围山月正苍苍。
东楼醉::白居易::天涯深峡无人地，岁暮穷阴欲夜天。不向东楼时一醉，如何拟过二三年。
寄微之::白居易::高天默默物茫茫，各有来由致损伤。鹦为能言长剪翅，龟缘难死久搘床。莫嫌冷落抛闲地，犹胜炎蒸卧瘴乡。外物竟关身底事，谩排门戟系腰章。
东楼招客夜饮::白居易::莫辞数数醉东楼，除醉无因破得愁。唯有绿樽红烛下，暂时不似在忠州。
醉后戏题::白居易::自知清冷似冬凌，每被人呼作律僧。今夜酒醺罗绮暖，被君融尽玉壶冰。
冬至夜::白居易::老去襟怀常濩落，病来须鬓转苍浪。心灰不及炉中火，鬓雪多于砌下霜。三峡南宾城最远，一年冬至夜偏长。今宵始觉房栊冷，坐索寒衣托孟光。
竹枝词四首 一::白居易::瞿唐峡口水烟低，白帝城头月向西。唱到竹枝声咽处，寒猿暗鸟一时啼。
竹枝词四首 二::白居易::竹枝苦怨怨何人，夜静山空歇又闻。蛮儿巴女齐声唱，愁杀江楼病使君。
竹枝词四首 三::白居易::巴东船舫上巴西，波面风生雨脚齐。水蓼冷花红簇簇，江蓠湿叶碧凄凄。
竹枝词四首 四::白居易::江畔谁人唱竹枝，前声断咽后声迟。怪来调苦缘词苦，多是通州司马诗。
寄题杨万州四望楼::白居易::江上新楼名四望，东西南北水茫茫。无由得与君携手，同凭栏干一望乡。
荅杨使君登楼见忆::白居易::忠万楼中南北望，南州烟水北州云。两州何事偏相忆，各是笼禽作使君。
春至::白居易::若为南国春还至，争向东楼日又长。白片落梅浮涧水，黄梢新柳出城墙。闲拈蕉叶题诗咏，闷取藤枝引酒尝。乐事渐无身渐老，从今始拟负风光。
春江::白居易::炎凉昏晓苦推迁，不觉忠州已二年。闭阁只听朝暮鼓，上楼空望往来船。莺声诱引来花下，草色句留坐水边。唯有春江看未厌，萦砂遶石渌潺湲。
题东楼前李使君所种樱桃花::白居易::身入青云无见日，手栽红树又逢春。唯留花向楼前著，故故抛愁与后人。
送高侍御使回因寄杨八::白居易::明月峡边逢制使，黄茅岸上是忠州。到城莫说忠州恶，无益虚教杨八愁。
奉酬李相公见示绝句::白居易::碧油幢下捧新诗，荣贱虽殊共一悲。涕泪满襟君莫怪，甘泉侍从最多时。
喜山石榴花开::白居易::忠州州里今日花，庐山山头去时树。已怜根损斩新栽，还喜花开依旧数。赤玉何人少琴轸，红缬谁家合罗袴。但知烂熳恣情开，莫怕南宾桃李妒。
戏赠萧处士清禅师::白居易::三杯嵬峩忘机客，百衲头陀任运僧。又有放慵巴郡守，不营一事共腾腾。
钱虢州以三堂绝句见寄因以本韵和之::白居易::同事空王岁月深，相思远寄定中吟。遥知清净中和化，祗用金刚三昧心。
三月三日::白居易::暮春风景初三日，流世光阴半百年。欲作闲游无好伴，半江惆怅却回船。
代州民问::白居易::龙昌寺底开山路，巴子台前种柳林。官职家乡都忘却，谁人会得使君心。
荅州民::白居易::宦情斗擞随尘去，乡思销磨逐日无。唯拟腾腾作闲事，遮渠不道使君愚。
荔枝楼对酒::白居易::荔枝新熟鸡冠色，烧酒初开琥珀香。欲摘一枝倾一盏，西楼无客共谁尝。
房家夜宴喜雪戏赠主人::白居易::风头向夜利如刀，赖此温炉软锦袍。桑落气薰珠翠暖，柘枝声引管弦高。酒钩送盏推莲子，烛泪黏盘垒蒲萄。不醉遣侬争散得，门前雪片似鹅毛。
醉后赠人::白居易::香球趁拍回环匼，花盏抛巡取次飞。自入春来未同醉，那能夜去独先归。
初除尚书郎脱刺史绯::白居易::亲宾相贺问何如，服色恩光尽反初。头白喜抛黄草峡，眼明惊拆紫泥书。便留朱绂还铃阁，却著青袍侍玉除。无奈娇痴三岁女，绕腰啼哭觅金鱼。
别种东坡花树两绝 一::白居易::三年留滞在江城，草树禽鱼尽有情。何处殷勤重回首，东坡桃李种新成。
别种东坡花树两绝 二::白居易::花林好住莫憔悴，春至但知依旧春。楼上明年新太守，不妨还是爱花人。
别桥上竹::白居易::穿桥迸竹不依行，恐碍行人被损伤。我去自惭遗爱少，不教君得似甘棠。
棣华驿见杨八题梦兄弟诗::白居易::遥闻旅宿梦兄弟，应为邮亭名棣华。名作棣华来早晚，自题诗后属杨家。
商山路驿桐树昔与微之前后题名处::白居易::与君前后多迁谪，五度经过此路隅。笑问中庭老桐树，这回归去免来无。
残春曲::白居易::禁苑残莺三四声，景迟风慢暮春情。日西无事墙阴下，闲蹋宫花独自行。
长安春::白居易::青门柳枝软无力，东风吹作黄金色。街东酒薄醉易醒，满眼春愁销不得。
长乐坡送人赋得愁::白居易::行人南北分征路，流水东西接御沟。终日坡前恨离别，谩名长乐是长愁。
独眠吟二首 一::白居易::夜长无睡起阶前，寥落星河欲曙天。十五年来明月夜，何曾一夜不孤眠。
期不至::白居易::红烛清樽久延伫，出门入门天欲曙。星稀月落竟不来，烟柳胧胧鹊飞去。
长洲苑::白居易::春入长洲草又生，鹧鸪飞起少人行。年深不辨娃宫处，夜夜苏台空月明。
忆江柳::白居易::曾栽杨柳江南岸，一别江南两度春。遥忆青青江岸上，不知攀折是何人。
三年别::白居易::悠悠一别已三年，相望相思明月天。肠断青天望明月，别来三十六回圆。
伤春词::白居易::深浅檐花千万枝，碧纱窗外啭黄鹂。残妆含泪下帘坐，尽日伤春春不知。
后宫词::白居易::泪湿罗巾梦不成，夜深前殿按歌声。红颜未老恩先断，斜倚薰笼坐到明。
吴七郎中山人待制班中偶赠绝句::白居易::金马东门只日开，汉庭待诏重仙才。第三松树非华表，那得辽东鹤下来。
和张十八秘书谢裴相公寄马::白居易::齿齐膘足毛头腻，秘阁张郎叱拨驹。洗了颔花翻假锦，走时蹄汗蹋真珠。青衫乍见曾惊否，红粟难赊得饱无。丞相寄来应有意，遣君骑去上云衢。
荅山侣::白居易::颔下髭须半是丝，光阴向后几多时。非无解挂簪缨意，未有支持伏腊资。冒热冲寒徒自取，随行逐队欲何为。更惭山侣频传语，五十归来道未迟。
早朝思退居::白居易::霜严月苦欲明天，忽忆闲居思浩然。自问寒灯夜半起，何如暖被日高眠。唯惭老病披朝服，莫虑饥寒计俸钱。随有随无且归去，拟求丰足是何年。
曲江亭晚望::白居易::曲江岸北凭栏干，水面阴生日脚残。尘路行多绿袍故，风亭立久白须寒。诗成暗著闲心记，山好遥偷病眼看。不被马前提省印，何人信道是郎官。
初除主客郎中知制诰与王十一李七元九三舍人中书同宿话旧感怀::白居易::闲宵静话喜还悲，聚散穷通不自知。已分云泥行异路，忽惊鸡鹤宿同枝。紫垣曹署荣华地，白发郎官老丑时。莫怪不如君气味，此中来校十年迟。
西省对花忆忠州东坡新花树因寄题东楼::白居易::每看阙下丹青树，不忘天边锦绣林。西掖垣中今日眼，南宾楼上去年心。花含春意无分别，物感人情有浅深。最忆东坡红烂熳，野桃山杏水林檎。
寄题忠州小楼桃花::白居易::再游巫峡知何日，总是秦人说向谁。长忆小楼风月夜，红栏干上两三枝。
春忆二林寺旧游因寄朗满晦三上人::白居易::一别东林三度春，每春常似忆情亲。头陀会里为逋客，供俸班中作老臣。清净久辞香火伴，尘劳难索幻泡身。最惭僧社题桥处，十八人名空一人。
朝回和元少尹绝句::白居易::朝客朝回回望好，尽纡朱紫佩金银。此时独与君为伴，马上青袍唯两人。
重和元少尹::白居易::凤阁舍人京亚尹，白头俱未着绯衫。
醉后::白居易::酒后高歌且放狂，门前闲事莫思量。犹嫌小户长先醒，不得多时住醉乡。
晚春重到集贤院::白居易::官曹清切非人境，风月鲜明是洞天。满砌荆花铺紫毯，隔墙榆荚撒青钱。前时谪去三千里，此地辞来十四年。虚薄至今惭旧职，院名抬举号为贤。
紫薇花::白居易::丝纶阁下文书静，钟鼓楼中刻漏长。独坐黄昏谁是伴，紫薇花对紫微郎。
后宫词::白居易::雨露由来一点恩，争能遍布及千门。三千宫女胭脂面，几个春来无泪痕。
卜居::白居易::游宦京都二十春，贫中无处可安贫。长羡蜗牛犹有舍，不如硕鼠解藏身。且求容立锥头地，免似漂流木偶人。但道吾庐心便足，敢辞湫隘与嚣尘。
题新居寄元八::白居易::青龙冈北近西边，移入新居便泰然。冷巷闭门无客到，暖檐移榻向阳眠。阶庭宽窄才容足，墙壁高低粗及肩。莫羡升平元八宅，自思买用几多钱。
登龙尾道南望忆庐山旧隐::白居易::龙尾道边来一望，香炉峰下去无因。青山举眼三千里，白发平头五十人。自笑形骸纡组绶，将何言语掌丝纶。君恩壮健犹难报，况被年年老逼身。
冯阁老处见与严郎中酬和诗因戏赠绝句::白居易::乍来天上宜清净，不用回头望故山。纵有旧游君莫忆，尘心起即堕人间。
见于给事暇日上直寄南省诸郎官诗因以戏赠::白居易::倚作天仙弄地仙，夸张一日抵千年。黄麻敕胜长生箓，白纻词嫌内景篇。云彩误居青琐地，风流合在紫微天。东曹渐去西垣近，鹤驾无妨更着鞭。
酬元郎中同制加朝散大夫书怀见赠::白居易::命服虽同黄纸上，官班不共紫垣前。青衫脱早差三日，白发生迟校九年。曩者定交非势利，老来同病是诗篇。终身拟作卧云伴，逐月须收烧药钱。五品足为婚嫁主，绯袍著了好归田。
初加朝散大夫又转上柱国::白居易::紫微今日烟霄地，赤岭前年泥土身。得水鱼还动鳞鬣，乘轩鹤亦长精神。且惭身忝官阶贵，未敢家嫌活计贫。柱国勋成私自问，有何功德及生人。
立秋日登乐游园::白居易::独行独语曲江头，回马迟迟上乐游。萧飒凉风与衰鬓，谁教计会一时秋。
夜筝::白居易::紫袖红弦明月中，自弹自感暗低容。弦凝指咽声停处，别有深情一万重。
妻初授邑号告身::白居易::弘农旧县授新封，钿轴金泥诰一通。我转官阶常自愧，君加邑号有何功。花笺印了排窠湿，锦褾装来耀手红。倚得身名便慵堕，日高犹睡绿窗中。
旧房::白居易::远壁秋声虫络丝，入檐新影月低眉。床帷半故帘旌断，仍是初寒欲夜时。
慈恩寺有感::白居易::自问有何惆怅事，寺门临入却迟回。李家哭泣元家病，柿叶红时独自来。
酬严十八郎中见示::白居易::口厌含香握厌兰，紫微青琐举头看。忽惊鬓后苍浪发，未得心中本分官。夜酌满容花色暖，秋吟切骨玉声寒。承明长短君应入，莫忆家江七里滩。
中书寓直::白居易::缭绕宫墙围禁林，半开阊阖晓沈沈。天晴更觉南山近，月出方知西掖深。病对词头惭彩笔，老看镜面愧华簪。自嫌野物将何用，土木形骸麋鹿心。
自问::白居易::黑花满眼丝满头，早衰因病病因愁。宦途气味已谙尽，五十不休何日休。
喜敏中及第偶示所怀::白居易::自知群从为儒少，岂料词场中第频。桂折一枝先许我，杨穿三叶尽惊人。转于文墨须留意，贵向烟霄早致身。莫学尔兄年五十，蹉跎始得掌丝纶。
和韩侍郎题杨舍人林池见寄::白居易::渠水暗流春冻解，风吹日炙不成凝。凤池冷暖君谙在，二月因何更有冰。
予与故刑部李侍郎早结道友以药术为事与故京兆元尹晚为诗侣有林泉之期周岁之间二君长逝李住曲江北元居升平西追感旧游因贻同志::白居易::从哭李来伤道气，自亡元后减诗情。金丹同学都无益，水竹邻居竟不成。月夜若为游曲水，花时那忍到升平。如年七十身犹在，但恐伤心无处行。
送冯舍人合老往襄阳::白居易::紫微合底送君回，第二厅帘下不开。莫恋汉南风景好，岘山花尽早归来。
酬韩侍郎张博士雨后游曲江见寄::白居易::小园新种红樱树，闲遶花行便当游。何必更随鞍马队，冲泥蹋雨曲江头。
惜小园花::白居易::晓来红萼凋零尽，但见空枝四五株。前日狂风昨夜雨，残芳更合得存无。
萧相公宅遇自远禅师有感而赠::白居易::宦途堪笑不胜悲，昨日荣华今日衰。转似秋蓬无定处，长于春梦几多时。半头白发惭萧相，满面红尘问远师。应是世间缘未尽，欲抛官去尚迟疑。
喜张十八博士除水部员外郎::白居易::老何殁后吟声绝，虽有郎官不爱诗。无复篇章传道路，空流风月在曹司。长嗟博士官犹屈，亦恐骚人道渐衰。今日闻君除水部，喜于身得省郎时。
七言十二句赠驾部吴郎中七兄::白居易::四月天气和且清，绿槐阴合沙堤平。独骑善马衔镫稳，初著单衣肢体轻。退朝下直少徒侣，归舍闭门无送迎。风生竹夜窗间卧，月照松时台上行。春酒冷尝三数盏，晓琴闲弄十余声。幽怀静境何人别，唯有南宫老驾兄。
曲江忆李十一::白居易::李君殁后共谁游，柳岸荷亭两度秋。独绕曲江行一匝，依前还立水边愁。
江亭玩春::白居易::江亭乘晓阅众芳，春妍景丽草树光。日消石桂绿岚气，风坠木兰红露浆。水蒲渐展书带叶，山榴半含琴轸房。何物春风吹不变，愁人依旧鬓苍苍。
板桥路::白居易::梁苑城西二十里，一渠春水柳千条。若为此路今重过，十五年前旧板桥。曾共玉颜桥上别，不知消息到今朝。
青门柳::白居易::青青一树伤心色，曾入几人离恨中。为近都门多送别，长条折尽减春风。
梨园弟子::白居易::白头垂泪话梨园，五十年前雨露恩。莫问华清今日事，满山红叶鏁宫门。
暮江吟::白居易::一道残阳铺水中，半江瑟瑟半江红。可怜九月初三夜，露似真珠月似弓。
思妇眉::白居易::春风摇荡自东来，折尽樱桃绽尽梅。惟余思妇愁眉结，无限春风吹不开。
空闺怨::白居易::寒月沈沈洞房静，真珠帘外梧桐影。秋霜欲下手先知，灯底裁缝剪刀冷。
秋房夜::白居易::云露青天月漏光，中庭立久却归房。水窗席冷未能卧，挑尽残灯秋夜长。
采莲曲::白居易::菱叶萦波荷飐风，荷花深处小船通。逢郎欲语低头笑，碧玉搔头落水中。
邻女::白居易::娉婷十五胜天仙，白日姮娥旱地莲。何处闲教鹦鹉语，碧纱窗下绣床前。
闺妇::白居易::斜凭绣床愁不动，红绡带缓绿鬟低。辽阳春尽无消息，夜合花前日又西。
听夜筝有感::白居易::江州去日听筝夜，白发新生不愿闻。如今格是头成雪，弹到天明亦任君。
琵琶::白居易::弦清拨剌语铮铮，背却残灯就月明。赖是心无惆怅事，不然争奈子弦声。
和殷协律琴思::白居易::秋水莲冠春草裙，依稀风调似文君。烦君玉指分明语，知是琴心佯不闻。
寄李苏州兼示杨琼::白居易::真娘墓头春草碧，心奴鬓上秋霜白。为问苏台酒席中，使君歌笑与谁同。就中犹有杨琼在，堪上东山伴谢公。
听弹湘妃怨::白居易::玉轸朱弦瑟瑟徽，吴娃征调奏湘妃。分明曲里愁云雨，似道萧萧郎不归。
初罢中书舍人::白居易::自惭拙宦叨清贵，还有痴心怕素餐。或望君臣相献替，可图妻子免饥寒。性疏岂合承恩久，命薄元知济事难。分寸宠光酬未得，不休更拟觅何官。
赴杭州重宿棣华驿见杨八旧诗感题一绝::白居易::往恨今愁应不殊，题诗梁下又踟蹰。羡君犹梦见兄弟，我到天明睡亦无。
寓言题僧::白居易::劫风火起烧荒宅，苦海波生荡破船。力小无因救焚溺，清凉山下且安禅。
内乡村路作::白居易::日下风高野路凉，缓驱疲马暗思乡。渭村秋物应如此，枣赤梨红稻穗黄。
九江北岸遇风雨::白居易::黄梅县边黄梅雨，白头浪里白头翁。九江阔处不见岸，五月尽时多恶风。人间稳路应无限，何事抛身在此中。
舟中晚起::白居易::日高犹掩水窗眠，枕簟清凉八月天。泊处或依沽酒店，宿时多伴钓鱼船。退身江海应无用，忧国朝廷自有贤。且向钱唐湖上去，冷吟闲醉二三年。
东院::白居易::松下轩廊竹下房，暖檐晴日满绳床。净名居士经三卷，荣启先生琴一张。老去齿衰嫌橘醋，病来肺渴觉茶香。有时闲酌无人伴，独自腾腾入醉乡。
虚白堂::白居易::虚白堂前衙退后，更无一事到中心。移床就日檐间卧，卧咏闲诗侧枕琴。
闲夜咏怀因招周协律刘薛二秀才::白居易::世名检束为朝士，心性疏慵是野夫。高置寒灯如客店，深藏夜火似僧炉。香浓酒熟能尝否，冷澹诗成肯和无。若厌雅吟须俗饮，妓筵勉力为君铺。
病中对病鹤::白居易::同病病夫怜病鹤，精神不损翅翎伤。未堪再举摩霄汉，只合相随觅稻粱。但作悲吟和嘹唳，难将俗貌对昂藏。唯应一事宜为伴，我发君毛俱似霜。
夜归::白居易::半醉闲行湖岸东，马鞭敲镫辔珑璁。万株松树青山上，十里沙堤明月中。楼角渐移当路影，潮头欲过满江风。归来未放笙歌散，画戟门开蜡烛红。
腊后岁前遇景咏意::白居易::海梅半日柳微黄，冻水初融日欲长。度腊都无苦霜霰，迎春先有好风光。郡中起晚听衙鼓，城上行慵倚女墙。公事渐闲身且健，使君殊未厌余杭。
钱湖州以箬下酒李苏州以五酘酒相次寄到无因饮聊咏所怀::白居易::劳将箬下忘忧物，寄与江城爱酒翁。铛脚三州何处会，瓮头一盏几时同。倾如竹叶盈樽绿，饮作桃花上面红。莫怪殷勤醉相忆，曾陪西省与南宫。
花楼望雪命宴赋诗::白居易::连天际海白皑皑，好上高楼望一回。何处更能分道路，此时兼不认池台。万重云树山头翠，百尺花楼江畔开。素壁联题分韵句，红炉巡饮暖寒杯。冰铺湖水银为面，风卷汀沙玉作堆。绊惹舞人春艳曳，句留醉客夜裴回。输将虚白堂前鹤，失却樟亭驿后梅。别有故情偏忆得，曾经穷苦照书来。
岁暮枉衢州张使君书并诗因以长句报之::白居易::西州彼此意何如，官职蹉跎岁欲除。浮石潭边停五马，望涛楼上得双鱼。万言旧手才难敌，五字新题思有余。贫薄诗家无好物，反投桃李报琼琚。
和薛秀才寻梅花同饮见赠::白居易::忽惊林下发寒梅，便试花前饮冷杯。白马走迎诗客去，红筵铺待舞人来。歌声怨处微微落，酒气熏时旋旋开。若到岁寒无雨雪，犹应醉得两三回。
钱唐湖春行::白居易::孤山寺北贾亭西，水面初平云脚低。几处早莺争暖树，谁家新燕啄春泥。乱花渐欲迷人眼，浅草才能没马蹄。最爱湖东行不足，绿杨阴里白沙堤。
题灵隐寺红辛夷花戏酬光上人::白居易::紫粉笔含尖火焰，红胭脂染小莲花。芳情乡思知多少，恼得山僧悔出家。
候仙亭同诸客醉作::白居易::谢安山下空携妓，柳恽洲边只赋诗。争及湖亭今日会，嘲花咏水赠蛾眉。
送李校书趁寒食归义兴山居::白居易::大见腾腾诗酒客，不忧生计似君稀。到舍将何作寒食，满船唯载树阴归。
题孤山寺山石榴花示诸僧众::白居易::山榴花似结红巾，容艳新妍占断春。色相故关行道地，香尘拟触坐禅人。瞿昙弟子君知否，恐是天魔女化身。
独行::白居易::暗诵黄庭经在口，闲携青竹杖随身。晚花新笋堪为伴，独入林行不要人。
二月五日花下作::白居易::二月五日花如雪，五十二人头似霜。闻有酒时须笑乐，不关身事莫思量。羲和趁日沈西海，鬼伯驱人葬北邙。只有且来花下醉，从人笑道老颠狂。
戏题木兰花::白居易::紫房日照胭脂拆，素艳风吹腻粉开。怪得独饶脂粉态，木兰曾作女郎来。
西湖晚归回望孤山寺赠诸客::白居易::柳湖松岛莲花寺，晚动归桡出道场。卢橘子低山雨重，棕榈叶战水风凉。烟波澹荡摇空碧，楼殿参差倚夕阳。到岸请君回首望，蓬莱宫在海中央。
湖中自照::白居易::重重照影看容鬓，不见朱颜见白丝。失却少年无处觅，泥他湖水欲何为。
赠苏炼师::白居易::两鬓苍然心浩然，松窗深处药炉前。携将道士通宵语，忘却花时尽日眠。明镜懒开长在匣，素琴欲弄半无弦。犹嫌庄子多词句，只读逍遥六七篇。
杭州春望::白居易::望海楼明照曙霞，护江堤白蹋晴沙。涛声夜入伍员庙，柳色春藏苏小家。红袖织绫夸柿蒂，青旗沽酒趁梨花。谁开湖寺西南路，草绿裙腰一道斜。
醉中酬殷协律::白居易::泗水亭边一分散，浙江楼上重游陪。挥鞭二十年前别，命驾三千里外来。醉袖放狂相向舞，愁眉和笑一时开。留君夜住非无分，且尽青娥红烛台。
樟亭双樱树::白居易::南馆西轩两树樱，春条长足夏阴成。素华朱实今虽尽，碧叶风来别有情。
余杭形胜::白居易::余杭形胜四方无，州傍青山县枕湖。遶郭荷花三十里，拂城松树一千株。梦儿亭古传名谢，教妓楼新道姓苏。独有使君年太老，风光不称白髭须。
江楼夕望招客::白居易::海天东望夕茫茫，山势川形阔复长。灯火万家城四畔，星河一道水中央。风吹古木晴天雨，月照平沙夏夜霜。能就江楼销暑否，比君茅舍较清凉。
木芙蓉花下招客饮::白居易::晚凉思饮两三杯，召得江头酒客来。莫怕秋无伴醉物，水莲花尽木莲开。
悲歌::白居易::白头新洗镜新磨，老逼身来不奈何。耳里频闻故人死，眼前唯觉少年多。塞鸿遇暖犹回翅，江水因潮亦反波。独有衰颜留不得，醉来无计但悲歌。
江楼晚眺景物鲜奇吟玩成篇寄水部张员外::白居易::澹烟疏雨间斜阳，江色鲜明海气凉。蜃散云收破楼阁，虹残水照断桥梁。风翻白浪花千片，雁点青天字一行。好著丹青图画取，题诗寄与水曹郎。
重酬周判官::白居易::秋爱冷吟春爱醉，诗家眷属酒家仙。若教早被浮名系，可得闲游三十年。
饮后夜醒::白居易::黄昏饮散归来卧，夜半人扶强起行。枕上酒容和睡醒，楼前海月伴潮生。将归梁燕还重宿，欲灭窗灯却复明。直至晓来犹妄想，耳中如有管弦声。
代卖薪女赠诸妓::白居易::乱蓬为鬓布为巾，晓蹋寒山自负薪。一种钱唐江畔女，著红骑马是何人。
予以长庆二年冬十月到杭州明年秋九月始与范阳卢贾汝南周元范兰陵萧悦清河崔求东莱刘方舆同游恩德寺之泉洞竹石籍甚久矣及兹目击果惬心期因自嗟云到郡周岁方来入寺半日复去俯视朱绶仰睇白云有愧于心遂留绝句::白居易::云水埋藏恩德洞，簪裾束缚使君身。暂来不宿归州去，应被山呼作俗人。
早冬::白居易::十月江南天气好，可怜冬景似春华。霜经未杀萋萋草，日暖初干漠漠沙。老柘叶黄如嫩树，寒樱枝白是狂花。此时却羡闲人醉，五马无由入酒家。
与诸客携酒寻去年梅花有感::白居易::马上同携今日杯，湖边共觅去春梅。年年只是人空老，处处何曾花不开。诗思又牵吟咏发，酒酣闲唤管弦来。樽前百事皆依旧，点检惟无薛秀才。
醉送李协律赴湖南辟命因寄沈八中丞::白居易::富阳山底樟亭畔，立马停舟飞酒盂。曾共中丞情缱绻，暂留协律语踟蹰。紫微星北承恩去，青草湖南称意无。不羡君官羡君幕，幕中收得阮元瑜。
内道场永讙上人就郡见访善说维摩经临别请诗因以此赠::白居易::五夏登坛内殿师，水为心地玉为仪。正传金粟如来偈，何用钱唐太守诗。苦海出来应有路，灵山别后可无期。他生莫忘今朝会，虚白亭中法乐时。
题州北路傍老柳树::白居易::皮枯缘受风霜久，条短为应攀折频。但见半衰当此路，不知初种是何人。雪花零碎逐年减，烟叶稀疏随分新。莫道老株芳意少，逢春犹胜不逢春。
题清头陀::白居易::头陀独宿寺西峰，百尺禅庵半夜钟。烟月苍苍风瑟瑟，更无杂树对山松。
自叹二首 一::白居易::形羸自觉朝飡减，睡少偏知夜漏长。实事渐消虚事在，银鱼金带遶腰光。
自叹二首 二::白居易::二毛晓落梳头懒，两眼春昏点药频。唯有闲行犹得在，心情未到不如人。
湖上醉中代诸妓寄严郎中::白居易::笙歌杯酒正欢娱，忽忆仙郎望帝都。借问连宵直南省，何如尽日醉西湖。蛾眉别久心知否，鸡舌含多口厌无。还有些些惆怅事，春来山路见蘼芜。
自咏::白居易::闷发每吟诗引兴，兴来兼酌酒开颜。欲逢假日先招客，正对衙时亦望山。句检簿书多卤莽，堤防官吏少机关。谁能头白劳心力，人道无才也是闲。
早兴::白居易::晨光出照屋梁明，初打开门鼓一声。犬上阶眠知地湿，鸟临窗语报天晴。半销宿酒头仍重，新脱冬衣体乍轻。睡觉心空思想尽，近来乡梦不多成。
竹楼宿::白居易::小书楼下千竿竹，深火炉前一盏灯。此处与谁相伴宿，烧丹道士坐禅僧。
湖上招客送春泛舟::白居易::欲送残春招酒伴，客中谁最有风情。两瓶箬下新开得，一曲霓裳初教成。排比管弦行翠袖，指麾船舫点红旌。慢牵好向湖心去，恰似菱花镜上行。
戏醉客::白居易::莫言鲁国书生懦，莫把杭州刺史欺。醉客请君开眼望，绿杨风下有红旗。
紫阳花::白居易::何年植向仙坛上，早晚移栽到梵家。虽在人间人不识，与君名作紫阳花。
题灵岩寺::白居易::娃宫屧廊寻已倾，砚池香径又欲平。二三月时何草绿，几百年来空月明。使君虽老颇多思，携觞领妓处处行。今愁古恨入丝竹，一曲凉州无限情。直自当时到今日，中间歌吹更无声。
花前叹::白居易::前岁花前五十二，今年花前五十五。岁课年功头发知，从霜成雪君看取。几人得老莫自嫌，樊李吴韦尽成土。南州桃李北州梅，且喜年年作花主。花前置酒谁相劝，容坐唱歌满起舞。欲散重拈花细看，争知明日无风雨。
问杨琼::白居易::古人唱歌兼唱情，今人唱歌唯唱声。欲说向君君不会，试将此语问杨琼。
对镜吟::白居易::白头老人照镜时，掩镜沈吟吟旧诗。二十年前一茎白，如今变作满头丝。吟罢回头索杯酒，醉来屈指数亲知。老于我者多穷贱，设使身存寒且饥。少于我者半为土，墓树已抽三五枝。我今幸得见头白，禄俸不薄官不卑。眼前有酒心无苦，只合欢娱不合悲。
耳顺吟寄敦诗梦得::白居易::三十四十五欲牵，七十八十百病缠。五十六十却不恶，恬淡清净心安然。已过爱贪声利后，犹在病羸昏耄前。未无筋力寻山水，尚有心情听管弦。闲开新酒尝数盏，醉忆旧诗吟一篇。敦诗梦得且相劝，不用嫌他耳顺年。
荅崔宾客晦叔十二月四日见寄::白居易::今岁日余二十六，来岁年登六十二。尚不能忧眼下身，因何更算人间事。居士忘筌默默坐，先生枕麹昏昏睡。早晚相从归醉乡，醉乡去此无多地。
和微之诗二十三首 和自劝二首 一::白居易::稀稀疏疏遶篱竹，窄窄狭狭向阳屋。屋中有一曝背翁，委置形骸如土木。日暮半炉麸炭火，夜深一盏纱笼烛。不知有益及民无，二十年来食官禄。就暖移盘檐下食，防寒拥被帷中宿。秋官月俸八九万，岂徒遣尔身温足。勤操丹笔念黄沙，莫使饥寒囚滞狱。
和微之诗二十三首 和自劝二首 二::白居易::急景凋年急于水，念此揽衣中夜起。门无宿客共谁言，暖酒挑灯对妻子。身饮数杯妻一盏，余酌分张与儿女。微酣静坐未能眠，风霰萧萧打窗纸。自问有何才与术，入为丞郎出刺史。争知寿命短复长，岂得营营心不止。请看韦孔与钱崔，半月之间四人死。
和微之诗二十三首 和雨中花::白居易::真宰倒持生杀柄，闲物命长人短命。松枝上鹤蓍下龟，千年不死仍无病。人生不得似龟鹤，少去老来同旦暝。何异花开旦暝间，未落仍遭风雨横。草得经年菜连月，唯花不与多时节。一年三百六十日，花能几日供攀折。桃李无言难自诉，黄莺解语凭君说。莺虽为说不分明，叶底枝头谩饶舌。
池上夜境::白居易::晴空星月落池塘，澄鲜净绿表里光。露簟清莹迎夜滑，风襟潇洒先秋凉。无人惊处野禽下，新睡觉时幽草香。但问尘埃能去否，濯缨何必向沧浪。
舒员外游香山寺数日不归兼辱尺书大夸胜事时正值坐衙虑囚之际走笔题长句以赠之::白居易::香山石楼倚天开，翠屏壁立波环回。黄菊繁时好客到，碧云合处佳人来。酡颜一笑夭桃绽，清吟数声寒玉哀。轩骑逶迟櫂容与，留连三日不能回。白头老尹府中坐，早衙才退暮衙催。庭前堦上何所有，累囚成贯案成堆。岂无池塘长秋草，亦有丝竹生尘埃。今日清光昨夜月，竟无人来劝一杯。
吴宫辞::白居易::淡红花帔浅檀蛾，睡脸初开似剪波。坐对珠笼闲理曲，琵琶鹦鹉语相和。
元微之除浙东观察使喜得杭越邻州先赠长句::白居易::稽山镜水欢游地，犀带金章荣贵身。官职比君虽校小，封疆与我且为邻。郡楼对玩千峰月，江界平分两岸春。杭越风光诗酒主，相看更合与何人。
荅微之上船后留别::白居易::烛下尊前一分手，舟中岸上两回头。归来虚白堂中梦，合眼先应到越州。
荅微之泊西陵驿见寄::白居易::烟波尽处一点白，应是西陵古驿台。知在台边望不见，暮潮空送渡船回。
荅微之夸越州州宅::白居易::贺上人回得报书，大夸州宅似仙居。厌看冯翊风沙久，喜见兰亭烟景初。日出旌旗生气色，月明楼阁在空虚。知君暗数江南郡，除却余杭尽不如。
微之重夸州居其落句有西州罗刹之谑因嘲兹石聊以寄怀::白居易::君问西州城下事，醉中叠纸为君书。嵌空石面标罗刹，压捺潮头敌子胥。神鬼曾鞭犹不动，波涛虽打欲何如。谁知太守心相似，抵滞坚顽两有余。
张十八员外以新诗二十五首见寄郡楼月下吟玩通夕因题卷后封寄微之::白居易::秦城南省清秋夜，江郡东楼明月时。去我三千六百里，得君二十五篇诗。阳春曲调高难和，淡水交情老始知。坐到天明吟未足，重封转寄与微之。
酬微之::白居易::满袠填箱唱和诗，少年为戏老成悲。声声丽曲敲寒玉，句句妍辞缀色丝。吟玩独当明月夜，伤嗟同是白头时。由来才命相磨折，天遣无儿欲怨谁。
余思未尽加为六韵重寄微之::白居易::海内声华并在身，箧中文字绝无伦。遥知独对封章草，忽忆同为献纳臣。走笔往来盈卷轴，除官递互掌丝纶。制从长庆辞高古，诗到元和体变新。各有文姬才稚齿，俱无通子继余尘。琴书何必求王粲，与女犹胜与外人。
荅微之咏怀见寄::白居易::合中同直前春事，船里相逢昨日情。分袂二年劳梦寐，并床三宿话平生。紫微半畔辞宫阙，沧海西头对郡城。聚散穷通何足道，醉来一曲放歌行。
酬微之夸镜湖::白居易::我嗟身老岁方徂，君更官高兴转孤。军门郡合曾闲否，禹穴耶溪得到无。酒盏省陪波卷白，骰盘思共彩呼卢。一泓镜水谁能羡，自有胸中万顷湖。
醉封诗筒寄微之::白居易::一生休戚与穷通，处处相随事事同。未死又怜沧海郡，无儿俱作白头翁。展眉只仰三杯后，代面唯凭五字中。为向两州邮吏道，莫辞来去递诗筒。
除夜寄微之::白居易::鬓毛不觉白毵毵，一事无成百不堪。共惜盛时辞阙下，同嗟除夜在江南。家山泉石寻常忆，世路风波子细谙。老校于君合先退，明年半百又加三。
苏州李中丞以元日郡斋感怀诗寄微之及予辄依来篇七言八韵走笔奉荅兼呈微之::白居易::白首余杭白太守，落魄抛名来已久。一辞渭北故园春，再把江南新岁酒。杯前笑歌徒勉强，镜里形容渐衰朽。领郡惭当潦倒年，邻州喜得平生友。长洲草接松江岸，曲水花连镜湖口。老去还能痛饮无，春来曾作闲游否。凭莺传语报李六，倩雁将书与元九。莫嗟一日日催人，且贵一年年入手。
荅微之见寄::白居易::可怜风景浙东西，先数余杭次会稽。禹庙未胜天竺寺，钱湖不羡若耶溪。摆尘野鹤春毛暖，拍水沙鸥湿翅低。更对雪楼君爱否，红栏碧甃点银泥。
春题湖上::白居易::湖上春来似画图，乱峰围绕水平铺。松排山面千重翠，月点波心一颗珠。碧毯线头抽早稻，青罗裙带展新蒲。未能抛得杭州去，一半句留是此湖。
早春忆微之::白居易::昏昏老与病相和，感物思君叹复歌。声早鸡先知夜短，色浓柳最占春多。沙头雨染斑斑草，水面风驱瑟瑟波。可道眼前光景恶，其如难见故人何。
自感::白居易::宴游寝食渐无味，杯酒管弦徒绕身。宾客欢娱僮仆饱，始知官职为它人。
得湖州崔十八使君书喜与杭越邻郡因成长句代贺兼寄微之::白居易::三郡何因此结缘，贞元科第忝同年。故情欢喜开书后，旧事思量在眼前。越国封疆吞碧海，杭城楼合入青烟。吴兴卑小君应屈，为是蓬莱最后仙。
柳絮::白居易::三月尽是头白日，与春老别更依依。凭莺为向杨花道，绊惹春风莫放归。
与微之唱和来去常以竹筒贮诗陈协律美而成篇因以此荅::白居易::拣得琅玕截作筒，缄题章句写心胸。随风每喜飞如鸟，渡水常忧化作龙。粉节坚如太守信，霜筠冷称大夫容。烦君赞咏心知愧，鱼目骊珠同一封。
醉戏诸妓::白居易::席上争飞使君酒，歌中多唱舍人诗。不知明日休官后，逐我东山去是谁。
题石山人::白居易::腾腾兀兀在人间，贵贱贤愚尽往还。膻腻筵中唯饮酒，歌钟会处独思山。存神不许三尸住，混俗无妨两鬓斑。除却余杭白太守，何人更解爱君闲。
潮::白居易::早潮才落晚潮来，一月周流六十回。不独光阴朝复暮，杭州老去被潮催。
闻歌妓唱严郎中诗因以绝句寄之::白居易::已留旧政布中和，又付新词与艳歌。但是人家有遗爱，就中苏小感恩多。
柘枝妓::白居易::平铺一合锦筵开，连击三声画鼓催。红蜡烛移桃叶起，紫罗衫动柘枝来。带垂钿胯花腰重，帽转金铃雪面回。看即曲终留不住，云飘雨送向阳台。
急乐世辞::白居易::正抽碧线绣红罗，忽听黄莺敛翠蛾。秋思冬愁春怅望，大都不称意时多。
留题郡斋::白居易::吟山歌水嘲风月，便是三年官满时。春为醉眠多闭合，秋因晴望暂褰帷。更无一事移风俗，唯化州民解咏诗。
西湖留别::白居易::征途行色惨风烟，祖帐离声咽管弦。翠黛不须留五马，皇恩只许住三年。绿藤阴下铺歌席，红藕花中泊妓船。处处回头尽堪恋，就中难别是湖边。
重寄别微之::白居易::凭仗江波寄一辞，不须惆怅报微之。犹胜往岁峡中别，滟滪堆边招手时。
重题别东楼::白居易::东楼胜事我偏知，气象多随昏旦移。湖卷衣裳白重叠，山张屏障绿参差。海仙楼塔晴方出，江女笙箫夜始吹。春雨星攒寻蟹火，秋风霞飐弄涛旗。宴宜云髻新梳后，曲爱霓裳未拍时。太守三年嘲不尽，郡斋空作百篇诗。
别周军事::白居易::主人头白官仍冷，去后怜君是底人。试谒会稽元相去，不妨相见却殷勤。
看常州柘枝赠贾使君::白居易::莫惜新衣舞柘枝，也从尘污汗霑垂。料君即却归朝去，不见银泥衫故时。
河阴夜泊忆微之::白居易::忆君我正泊行舟，望我君应上郡楼。万里月明同此夜，黄河东面海西头。
杭州回舫::白居易::自别钱塘山水后，不多饮酒懒吟诗。欲将此意凭回櫂，报与西湖风月知。
欲到东洛得杨使君书因以此报::白居易::向公心切向财疏，淮上休官洛下居。三郡政能从独步，十年生计复何如。使君滩上久分手，别驾渡头先得书。且喜平安又相见，其余外事尽空虚。
味道::白居易::叩齿晨兴秋院静，焚香冥坐晚窗深。七篇真诰论仙事，一卷檀经说佛心。此日尽知前境妄，多生曾被外尘侵。自嫌习性犹残处，爱咏闲诗好听琴。
爱咏诗::白居易::辞章讽咏成千首，心行归依向一乘。坐倚绳床闲自念，前生应是一诗僧。
酬皇甫庶子见寄::白居易::掌纶不称吾应笑，典郡无能我自知。别诏忽惊新命出，同寮偶与夙心期。春坊潇洒优闲地，秋鬓苍浪老大时。独占二疏应未可，龙楼见拟觅分司。
卧疾::白居易::闲官卧疾绝经过，居处萧条近洛河。水北水南秋月夜，管弦声少杵声多。
赠侯三郎中::白居易::老爱东都好寄身，足泉多竹少埃尘。年丰最喜唯贫客，秋冷先知是瘦人。幸有琴书堪作伴，苦无田宅可为邻。洛中纵未长居得，且与苏田游过春。
酬杨八::白居易::君以旷怀宜静境，我因蹇步称闲官。闭门足病非高士，劳作云心鹤眼看。
九日思杭州旧游寄周判官及诸客::白居易::忽忆郡南山顶上，昔时同醉是今辰。笙歌委曲声延耳，金翠动摇光照身。风景不随宫相去，欢娱应逐使君新。江山宾客皆如旧，唯是当筵换主人。
分司::白居易::散秩留司殊有味，最宜病拙不才身。行香拜表为公事，碧洛青嵩当主人。已出闲游多到夜，却归慵卧又经旬。钱唐五马留三匹，还拟骑游搅扰春。
吾庐::白居易::吾庐不独贮妻儿，自觉年侵身力衰。眼下营求容足地，心中准拟挂冠时。新昌小院松当户，履道幽居竹遶池。莫道两都空有宅，林泉风月是家资。
题新居寄宣州崔相公::白居易::门庭有水巷无尘，好称闲官作主人。冷似雀罗虽少客，宽于蜗舍足容身。疏通竹径将迎月，扫掠莎台欲待春。济世料君归未得，南园北曲谩为邻。
忆杭州梅花因叙旧游寄萧协律::白居易::三年闲闷在余杭，曾为梅花醉几场。伍相庙边繁似雪，孤山园里丽如妆。蹋随游骑心长惜，折赠佳人手亦香。赏自初开直至落，欢因小饮便成狂。薛刘相次埋新垅，沈谢双飞出故乡。歌伴酒徒零散尽，唯残头白老萧郎。
早春晚归::白居易::晚归骑马过天津，沙白桥红返照新。草色连延多隙地，鼓声闲缓少忙人。还如南国饶沟水，不似西京足路尘。金谷风光依旧在，无人管领石家春。
赠杨使君::白居易::曾嗟放逐同巴峡，且喜归还会洛阳。时命到来须作用，功名未立莫思量。银衔叱拨欺风雪，金屑琵琶费酒浆。更待城东桃李发，共君沈醉两三场。
赠皇甫庶子::白居易::何因散地共徘徊，人道君才我不才。骑少马蹄生易蹶，用稀印鏁涩难开。妻知年老添衣絮，婢报天寒拨酒醅。更愧小胥咨拜表，单衫冲雪夜深来。
池上竹下作::白居易::穿篱遶舍碧逶迤，十亩闲居半是池。食饱窗间新睡后，脚轻林下独行时。水能性淡为吾友，竹解心虚即我师。何必悠悠人世上，劳心费目觅亲知。
闲出觅春戏赠诸郎官::白居易::年来数出觅风光，亦不全闲亦不忙。放鞚体安骑稳马，隔袍身暖照晴阳。迎春日日添诗思，送老时时放酒狂。除却髭须白一色，其余未伏少年郎。
梦行简::白居易::天气妍和水色鲜，闲吟独步小桥边。池塘草绿无佳句，虚卧春窗梦阿怜。
云和::白居易::非琴非瑟亦非筝，拨柱推弦调未成。欲散白头千万恨，只消红袖两三声。
春老::白居易::欲随年少强游春，自觉风光不属身。歌舞屏风花障上，几时曾画白头人。
春雪过皇甫家::白居易::晚来篮轝雪中回，喜遇君家门正开。唯要主人青眼待，琴诗谈笑自将来。
崔侍御以孩子三日示其所生诗见示因以二绝句和之 一::白居易::洞房门上挂桑弧，香水盆中浴凤雏。还似初生三日魄，嫦娥满月即成珠。
崔侍御以孩子三日示其所生诗见示因以二绝句和之 二::白居易::爱惜肯将同宝玉，喜欢应胜得王侯。弄璋诗句多才思，愁杀无儿老邓攸。
与皇甫庶子同游城东::白居易::闲游何必多徒侣，相劝时时举一杯。博望苑中无职役，建春门外足池台。绿油剪叶蒲新长，红蜡黏枝杏欲开。白马朱衣两宫相，可怜天气出城来。
晚春寄微之幷崔湖州::白居易::洛阳陌上少交亲，履道城边欲暮春。崔在吴兴元在越，出门骑马觅何人。
荅刘和州禹锡::白居易::换印虽频命未通，历阳湖上又秋风。不教才展休明代，为罚诗争造化功。我亦思归田舍下，君应厌卧郡斋中。好相收拾为闲伴，年齿官班约略同。
赴苏州至常州荅贾舍人::白居易::杭城隔岁转苏台，还拥前时五马回。厌见簿书先眼合，喜逢杯酒暂眉开。未酬恩宠年空去，欲立功名命不来。一别承明三领郡，甘从人道是粗才。
宣武令狐相公以诗寄赠传播吴中聊奉短草用申酬谢::白居易::新诗传咏忽纷纷，楚老吴娃耳遍闻。尽解呼为好才子，不知官是上将军。辞人命薄多无位，战将功高少有文。谢朓篇章韩信钺，一生双得不如君。
自咏::白居易::形容瘦薄诗情苦，岂是人间有相人。只合一生眠白屋，何因三度拥朱轮。金章未佩虽非贵，银榼常携亦不贫。唯是无儿头早白，被天磨折恰平均。
吟前篇因寄微之::白居易::君颜贵茂不清羸，君句雄华不苦悲。何事遣君还似我，髭须早白亦无儿。
紫薇花::白居易::紫薇花对紫微翁，名目虽同貌不同。独占芳菲当夏景，不将颜色托春风。浔阳官舍双高树，兴善僧庭一大丛。何似苏州安置处，花堂栏下月明中。
荅客问杭州::白居易::为我踟蹰停酒盏，与君约略说杭州。山名天竺堆青黛，湖号钱唐泻绿油。大屋檐多装雁齿，小航船亦画龙头。所嗟水路无三百，官系何因得再游。
登阊门闲望::白居易::阊门四望郁苍苍，始觉州雄土俗强。十万夫家供课税，五千子弟守封疆。阖闾城碧铺秋草，乌鹊桥红带夕阳。处处楼前飘管吹，家家门外泊舟航。云埋虎寺山藏色，月耀娃宫水放光。曾赏钱唐嫌茂苑，今来未敢苦夸张。
代诸妓赠送周判官::白居易::妓筵今夜别姑苏，客櫂明朝向镜湖。莫泛扁舟寻范蠡，且随五马觅罗敷。兰亭月破能回否，娃馆秋凉却到无。好与使君为老伴，归来休染白髭须。
郡西亭偶咏::白居易::常爱西亭面北林，公私尘事不能侵。共闲作伴无如鹤，与老相宜只有琴。莫遣是非分作界，须教吏隐合为心。可怜此道人皆见，但要修行功用深。
故衫::白居易::暗淡绯衫称老身，半披半曳出朱门。袖中吴郡新诗本，襟上杭州旧酒痕。残色过梅看向尽，故香因洗嗅犹存。曾经烂熳三年著，欲弃空箱似少恩。
东城桂三首 一::白居易::子堕本从天竺寺，根盘今在阖闾城。当时应逐南风落，落向人间取次生。
东城桂三首 二::白居易::霜雪压多虽不死，荆榛长疾欲相埋。长忧落在樵人手，卖作苏州一束柴。
东城桂三首 三::白居易::遥知天上桂花孤，试问嫦娥更要无。
闻行简恩赐章服喜成长句寄之::白居易::吾年五十加朝散，尔亦今年赐服章。齿发恰同知命岁，官衔俱是客曹郎。荣传锦帐花联萼，彩动绫袍雁趁行。大抵着绯宜老大，莫嫌秋鬓数茎霜。
早发赴洞庭舟中作::白居易::阊门曙色欲苍苍，星月高低宿水光。櫂举影摇灯烛动，舟移声拽管弦长。渐看海树红生日，遥见包山白带霜。出郭已行十五里，唯消一曲慢霓裳。
宿湖中::白居易::水天向晚碧沉沉，树影霞光重叠深。浸月冷波千顷练，苞霜新橘万株金。幸无案牍何妨醉，纵有笙歌不废吟。十只画船何处宿，洞庭山脚太湖心。
拣贡橘书情::白居易::洞庭贡橘拣宜精，太守勤王请自行。珠颗形容随日长，琼浆气味得霜成。登山敢惜驽骀力，望阙难伸蝼蚁情。疏贱无由亲跪献，愿凭朱实表丹诚。
夜泛阳坞入明月湾即事寄崔湖州::白居易::湖山处处好淹留，最爱东湾北坞头。掩映橘林千点火，泓澄潭水一盆油。龙头画舸衔明月，鹊脚红旗蘸碧流。为报茶山崔太守，与君各是一家游。
泛太湖书事寄微之::白居易::烟渚云帆处处通，飘然舟似入虚空。玉杯浅酌巡初匝，金管徐吹曲未终。黄夹缬林寒有叶，碧琉璃水净无风。避旗飞鹭翩翻白，惊鼓跳鱼拨剌红。涧雪压多松偃蹇，岩泉滴久石玲珑。书为故事留湖上，吟作新诗寄浙东。军府威容从道盛，江山气色定知同。报君一事君应羡，五宿澄波皓月中。
题新馆::白居易::曾为白社羁游子，今作朱门醉饱身。十万户州尤觉贵，二千石禄敢言贫。重裘每念单衣士，兼味尝思旅食人。新馆寒来多少客，欲回歌酒暖风尘。
新栽梅::白居易::池边新种七株梅，欲到花时点检来。莫怕长洲桃李妒，今年好为使君开。
酬刘和州戏赠::白居易::钱唐山水接苏台，两地褰帷愧不才。政事素无争学得，风情旧有且将来。双蛾解珮啼相送，五马鸣珂笑却回。不似刘郎无景行，长抛春恨在天台。
戏和贾常州醉中二绝句 一::白居易::闻道毗陵诗酒兴，近来积渐学姑苏。罨头新令从偷去，刮骨清吟得似无。
戏和贾常州醉中二绝句 二::白居易::越调管吹留客曲，吴吟诗送暖寒杯。娃宫无限风流事，好遣孙心暂学来。
岁暮寄微之三首 一::白居易::微之别久能无叹，知退书稀岂免愁。甲子百年过半后，光阴一岁欲终头。池水晓合胶船底，楼雪晴销露瓦沟。自觉欢情随日减，苏州心不及杭州。
岁暮寄微之三首 二::白居易::荣进虽频退亦频，与君才命不调匀。若不九重中掌事，即须千里外抛身。紫垣南北厅曾对，沧海东西郡又邻。唯欠结庐嵩洛下，一时归去作闲人。
岁暮寄微之三首 三::白居易::白头岁暮苦相思，除却悲吟无可为。枕上从妨一夜睡，灯前读尽十年诗。龙钟校正骑驴日，憔悴通江司马时。若并如今是全活，纡朱拖紫且开眉。
岁日家宴戏示弟侄等兼呈张侍御二十八丈殷判官二十三兄::白居易::弟妹妻孥小侄甥，娇痴弄我助欢情。岁盏后推蓝尾酒，春盘先劝胶牙饧。形骸潦到虽堪叹，骨肉团圆亦可荣。犹有夸张少年处，笑呼张丈唤殷兄。
正月三日闲行::白居易::黄鹂巷口莺欲语，乌鹊河头冰欲销。绿浪东西南北水，红栏三百九十桥。鸳鸯荡漾双双翅，杨柳交加万万条。借问春风来早晚，只从前日到今朝。
郡中闲独寄微之及崔湖州::白居易::少年宾旅非吾辈，晚岁簪缨束我身。酒散更无同宿客，诗成长作独吟人。蘋洲会面知何日，镜水离心又一春。两处也应相忆在，官高年长少情亲。
小舫::白居易::小舫一艘新造了，轻装梁柱庳安篷。深坊静岸游应遍，浅水低桥去尽通。黄柳影笼随櫂月，白蘋香起打头风。慢牵欲傍樱桃泊，借问谁家花最红。
夜闻贾常州崔湖州茶山境会想羡欢宴因寄此诗::白居易::遥闻境会茶山夜，珠翠歌钟俱遶身。盘下中分两州界，灯前合作一家春。青娥遰舞应争妙，紫笋齐尝各鬬新。自叹花时北窗下，蒲黄酒对病眠人。
酬微之开拆新楼初毕相报末联见戏之作::白居易::海山郁郁石棱棱，新豁高居正好登。南临赡部三千界，东对蓬宫十二层。报我楼成秋望月，把君诗读夜回灯。无妨却有他心眼，妆点亭台即不能。
病中多雨逢寒食::白居易::水国多阴常懒出，老夫饶病爱闲眠。三旬卧度莺花月，一半春销风雨天。薄暮何人吹觱篥，新晴几处缚秋千。彩绳芳树长如旧，唯是年年换少年。
清明夜::白居易::好风胧月清明夜，碧砌红轩刺史家。独绕回廊行复歇，遥听弦管暗看花。
苏州柳::白居易::金谷园中黄袅娜，曲江亭畔碧婆娑。老来处处游行遍，不似苏州柳最多。絮扑白头条拂面，使君无计奈春何。
三月二十八日赠周判官::白居易::一春惆怅残三日，醉问周郎忆得无。柳絮送人莺劝酒，去年今日别东都。
重荅刘和州::白居易::分无佳丽敌西施，敢有文章替左司。随分笙歌聊自乐，等闲篇咏被人知。花边妓引寻香径，月下僧留宿剑池。可惜当时好风景，吴王应不解吟诗。
奉送三兄::白居易::少年曾管二千兵，昼听笙歌夜斫营。自反丘园头尽白，每逢旗鼓眼犹明。杭州暮醉连床卧，吴郡春游并马行。自愧阿连官职慢，只教兄作使君兄。
城上夜宴::白居易::留春不住登城望，惜夜相将秉烛游。风月万家河两岸，笙歌一曲郡西楼。诗听越客吟何苦，酒被吴娃劝不休。从道人生都是梦，梦中欢笑亦胜愁。
吴樱桃::白居易::含桃最说出东吴，香色鲜秾气味殊。洽恰举头千万颗，婆娑拂面两三株。鸟偷飞处衔将火，人摘争时蹋破珠。可惜风吹兼雨打，明朝后日即应无。
眼病二首 一::白居易::散乱空中千片雪，蒙笼物上一重纱。纵逢晴景如看雾，不是春天亦看花。僧说客尘来眼界，医言风眩在肝家。两头治疗何曾瘥，药力微茫佛力赊。
眼病二首 二::白居易::眼藏损伤来已久，病根牢固去应难。医师尽劝先停酒，道侣多教早罢官。案上谩铺龙树论，盒中虚撚决明丸。人间方药应无益，争得金箆试刮看。
百日假满::白居易::心中久有归田计，身上都无济世才。长告初从百日满，故乡元约一年回。马辞辕下头高举，鹤出笼中翅大开。但拂衣行莫回顾，的无官职趁人来。
九日寄微之::白居易::眼暗头风事事妨，遶篱新菊为谁黄。闲游日久心慵倦，痛饮年深肺损伤。吴郡两回逢九月，越州四度见重阳。怕飞杯酒多分数，厌听笙歌旧曲章。蟋蟀声寒初过雨，茱萸色浅未经霜。去秋共数登高会，又被今年减一场。
晚起::白居易::卧听冬冬衙鼓声，起迟睡足长心情。华簪脱后头虽白，堆案抛来眼校明。闲上篮轝乘兴出，醉回花舫信风行。明朝更濯尘缨去，闻道松江水最清。
自思益寺次楞伽寺作::白居易::朝从思益峰游后，晚到楞伽寺歇时。照水姿容虽已老，上山筋力未全衰。行逢禅客多相问，坐倚渔舟一自思。犹去悬车十五载，休官非早亦非迟。
宿灵岩寺上院::白居易::高高白月上青林，客去僧归独夜深。荤血屏除唯对酒，歌钟放散只留琴。更无俗物当人眼，但有泉声洗我心。最爱晓亭东望好，太湖烟水绿沈沈。
酬别周从事二首 一::白居易::腰痛拜迎人客倦，眼昏勾押簿书难。辞官归去缘衰病，莫作陶潜范蠡看。
酬别周从事二首 二::白居易::洛下田园久抛掷，吴中歌酒莫留连。嵩阳云树伊川月，已校归迟四五年。
留别微之::白居易::干时久与本心违，悟道深知前事非。犹厌劳形辞郡印，那将趁伴着朝衣。五千言里教知足，三百篇中劝式微。少室云边伊水畔，比君校老合先归。
自喜::白居易::自喜天教我少缘，家徒行计两翩翩。身兼妻子都三口，鹤与琴书共一船。僮仆减来无冗食，资粮算外有余钱。携将贮作丘中费，犹免饥寒得数年。
见小侄龟儿咏灯诗幷腊娘制衣因寄行简::白居易::已知腊子能裁服，复报龟儿解咏灯。巧妇才人常薄命，莫教男女苦多能。
写新诗寄微之偶题卷后::白居易::写了吟看满卷愁，浅红笺纸小银钩。未容寄与微之去，已被人传到越州。
宝历二年八月三十日夜梦后作::白居易::尘缨忽解诚堪喜，世网重来未可知。莫忘全吴馆中梦，岭南泥雨步行时。
与梦得同登栖灵塔::白居易::半月悠悠在广陵，何楼何塔不同登。共怜筋力犹堪在，上到栖灵第九层。
梦苏州水阁寄冯侍御::白居易::扬州驿里梦苏州，梦到花桥水阁头。觉后不知冯侍御，此中昨夜共谁游。
喜罢郡::白居易::五年两郡亦堪嗟，偷出游山走看花。自此光阴为己有，从前日月属官家。樽前免被催迎使，枕上休闻报坐衙。睡到午时欢到夜，回看官职是泥沙。
荅次休上人::白居易::姓白使君无丽句，名休座主有新文。禅心不合生分别，莫爱余霞嫌碧云。
思子台有感二首 一::白居易::曾家机上闻投杼，尹氏园中见掇蜂。但以恩情生隙罅，何人不解作江充。
思子台有感二首 二::白居易::暗生魑魅蠹生虫，何异谗生疑阻中。但使武皇心似烛，江充不敢作江充。
想归田园::白居易::恋他朝市求何事，想取丘园乐此身。千首恶诗吟过日，一壶好酒醉消春。归乡年亦非全老，罢郡家仍未苦贫。快活不知如我者，人间能有几多人。
琴茶::白居易::兀兀寄形群动内，陶陶任性一生间。自抛官后春多醉，不读书来老更闲。琴里知闻唯渌水，茶中故旧是蒙山。穷通行止长相伴，谁道吾今无往还。
赠楚州郭使君::白居易::淮水东南第一州，山围雉堞月当楼。黄金印绶悬腰底，白雪歌诗落笔头。笑看儿童骑竹马，醉携宾客上仙舟。当家美事堆身上，何啻林宗与细侯。
和郭使君题枸杞::白居易::山阳太守政严明，吏静人安无犬惊。不知灵药根成狗，怪得时闻吠夜声。
初到洛下闲游::白居易::汉庭重少身宜退，洛下闲居迹可逃。趁伴入朝应老丑，寻春放醉尚粗豪。诗携彩纸新装卷，酒典绯花旧赐袍。曾在东方千骑上，至今躞蹀马头高。
醉赠刘二十八使君::白居易::为我引杯添酒饮，与君把箸击盘歌。诗称国手徒为尔，命压人头不奈何。举眼风光长寂寞，满朝官职独蹉跎。亦知合被才名折，二十三年折太多。
过敷水::白居易::垂鞭欲渡罗敷水，处分鸣驺且缓驱。秦氏双蛾久冥漠，苏台五马尚踟蹰。村童店女仰头笑，今日使君真是愚。
新昌闲居招杨郎中兄弟::白居易::纱巾角枕病眠翁，忙少闲多谁与同。但有双松当砌下，更无一事到心中。金章紫绶堪如梦，皂盖朱轮别似空。暑月贫家何所有，客来唯赠北窗风。
秘省后厅::白居易::槐花雨润新秋地，桐叶风翻欲夜天。尽日后厅无一事，白头老监枕书眠。
和杨郎中贺杨仆射致仕后杨侍郎门生合宴席上作::白居易::业重关西继大名，恩深阙下遂高情。祥鳣降伴趋庭鲤，贺燕飞和出谷莺。范蠡舟中无子弟，疏家席上欠门生。可怜玉树连桃李，从古无如此会荣。
登观音台望城::白居易::百千家似围棋局，十二街如种菜畦。遥认微微入朝火，一条星宿五门西。
登灵应台北望::白居易::临高始见人寰小，对远方知色界空。回首却归朝市去，一稊米落太仓中。
酬裴相公题兴化小池见招长句::白居易::为爱小塘招散客，不嫌老监与新诗。山公倒载无妨学，范蠡扁舟未要追。蓬断偶飘桃李径，鸥惊误拂凤皇池。敢辞课拙酬高韵，一勺争禁万顷陂。
闲行::白居易::五十年来思虑熟，忙人应未胜闲人。林园傲逸真成贵，衣食单疏不是贫。专掌图书无过地，遍寻山水自由身。傥年七十犹强健，尚得闲行十五春。
闲出::白居易::兀兀出门何处去，新昌街晚树阴斜。马蹄知意缘行熟，不向杨家即庾家。
忆庐山旧隐及洛下新居::白居易::形骸僶俛班行内，骨肉句留俸禄中。无奈攀缘随手长，亦知恩爱到头空。草堂久闭庐山下，竹院新抛洛水东。自是未能归去得，世间谁要白须翁。
奉使途中戏赠张常侍::白居易::早风吹土满长衢，驿骑星轺尽疾驱。共笑篮舁亦称使，日驰一驿向东都。
种白莲::白居易::吴中白藕洛中栽，莫恋江南花懒开。万里携归尔知否，红蕉朱槿不将来。
答尉迟少监水阁重宴::白居易::人情依旧岁华新，今日重招往日宾。鸡黍重回千里驾，林园暗换四年春。水轩平写琉璃镜，草岸斜铺翡翠茵。闻道经营费心力，忍教成后属他人。
和刘郎中伤鄂姬::白居易::不独君嗟我亦嗟，西风北雪杀南花。不知月夜魂归处，鹦鹉洲头第几家。
早春同刘郎中寄宣武令狐相公::白居易::梁园不到一年强，遥想清吟对绿觞。更有何人能饮酌，新添几卷好篇章。马头拂柳时回辔，豹尾穿花暂亚枪。谁引相公开口笑，不逢白监与刘郎。
寄太原李相公::白居易::闻道北都今一变，政和军乐万人安。绮罗二八围宾榻，组练三千夹将坛。蝉鬓应夸丞相少，貂裘不觉太原寒。世间大有虚荣贵，百岁无君一日欢。
雪中寄令狐相公兼呈梦得::白居易::兔园春雪梁王会，想对金罍咏玉尘。今日相如身在此，不知客右坐何人。
出使在途所骑马死改乘肩轝将归长安偶咏旅怀寄太原李相公::白居易::驿路崎岖泥雪寒，欲登篮轝一长叹。风光不见桃花骑，尘土空留杏叶鞍。丧乘独归殊不易，脱骖相赠岂为难。幷州好马应无数，不怕旌旄试觅看。
有双鹤留在洛中忽见刘郎中依然鸣顾刘因为鹤叹二篇寄予予以二绝句答之 一::白居易::辞乡远隔华亭水，逐我来栖缑岭云。惭愧稻粱长不饱，未曾回眼向鸡群。
有双鹤留在洛中忽见刘郎中依然鸣顾刘因为鹤叹二篇寄予予以二绝句答之 二::白居易::荒草院中池水畔，衔恩不去又经春。见君惊喜双回顾，应为吟声似主人。
宿窦使君庄水亭::白居易::使君何在在江东，池柳初黄杏欲红。有兴即来闲便宿，不知谁是主人翁。
龙门下作::白居易::龙门涧下濯尘缨，拟作闲人过此生。筋力不将诸处用，登山临水咏诗行。
姚侍御见过戏赠::白居易::晚起春寒慵裹头，客来池上偶同游。东台御史多提举，莫按金章系布裘。
和钱华州题少华清光绝句::白居易::高情雅韵三峰守，主领清光管白云。自笑亦曾为刺史，苏州肥腻不如君。
送陕府王大夫::白居易::金马门前回剑珮，铁牛城下拥旌旗。他时万一为交代，留取甘棠三两枝。
代迎春花招刘郎中::白居易::幸与松筠相近栽，不随桃李一时开。杏园岂敢妨君去，未有花时且看来。
玩迎春花赠杨郎中::白居易::金英翠萼带春寒，黄色花中有几般。凭君与向游人道，莫作蔓菁花眼看。
座上赠卢判官::白居易::把酒承花花落频，花香酒味相和春。莫言不是江南会，虚白亭中旧主人。
曲江有感::白居易::曲江西岸又春风，万树花前一老翁。遇酒逢花还且醉，若论惆怅事何穷。
杏园花下赠刘郎中::白居易::怪君把酒偏惆怅，曾是贞元花下人。自别花来多少事，东风二十四回春。
花前有感兼呈崔相公刘郎中::白居易::落花如雪鬓如霜，醉把花看益自伤。少日为名多检束，长年无兴可颠狂。四时轮转春常少，百刻支分夜苦长。何事同生壬子岁，老于崔相及刘郎。
微之就拜尚书居易续除刑部因书贺意兼咏离怀::白居易::我为宪部入南宫，君作尚书镇浙东。老去一时成白首，别来七度换春风。簪缨假合虚名在，筋力销磨实事空。远地官高亲故少，些些谈笑与谁同。
喜与韦左丞同入南省因叙旧以赠之::白居易::早年同遇陶钧主，利钝精粗共在镕。金剑淬来长透匣，铅刀磨尽不成锋。差肩北省惭非据，接武南宫幸再容。跛鳖虽迟骐骥疾，何妨中路亦相逢。
伊州::白居易::老去将何散老愁，新教小玉唱伊州。亦应不得多年听，未教成时已白头。
晚从省归::白居易::朝回北阙值清晨，晚出南宫送暮春。入去丞郎非散秩，归来诗酒是闲人。犹思泉石多成梦，尚叹簪裾未离身。终是不如山下去，心头眼底两无尘。
酬严给事::白居易::嬴女偷乘凤去时，洞中潜歇弄琼枝。不缘啼鸟春饶舌，青琐仙郎可得知。
京路::白居易::西来为看秦山雪，东去缘寻洛苑春。来去腾腾两京路，闲行除我更无人。
华州西::白居易::每逢人静慵多歇，不计程行困即眠。上得篮轝未能去，春风敷水店门前。
送春::白居易::银花凿落从君劝，金屑琵琶为我弹。不独送春兼送老，更尝一着更听看。
绣妇叹::白居易::连枝花样绣罗襦，本拟新年饷小姑。自觉逢春饶怅望，谁能每日趁功夫。针头不解愁眉结，线缕难穿泪脸珠。虽凭绣床都不绣，同床绣伴得知无。
春词::白居易::低花树暎小妆楼，春入眉心两点愁。斜倚栏干背鹦鹉，思量何事不回头。
送敏中归豳宁幕::白居易::六十衰翁儿女悲，傍人应笑尔应知。弟兄垂老相逢日，杯酒临欢欲散时。前路加餐须努力，今宵尽醉莫推辞。司徒知我难为别，直过秋归未讶迟。
花酒::白居易::香醅浅酌浮如蚁，雪鬓新梳薄似蝉。为报洛城花酒道，莫辞送老二三年。
认春戏呈冯少尹李郎中陈主簿::白居易::认得春风先到处，西园南面水东头。柳初变后条犹重，花未开时枝已稠。暗助醉欢寻绿酒，潜添睡兴著红楼。知君未别阳和意，直待春深始拟游。
代梦得吟::白居易::后来变化三分贵，同辈凋零太半无。世上争先从尽汝，人间鬬在不如吾。竿头已到应难久，局势虽迟未必输。不见山苗与林叶，迎春先绿亦先枯。
寄答周协律::白居易::故人叙旧寄新篇，惆怅江南到眼前。暗想楼台万余里，不闻歌吹一周年。桥头谁更看新月，池畔犹应泊旧船。最忆后庭杯酒散，红屏风掩绿窗眠。
和集贤刘学士早朝作::白居易::吟君昨日早朝诗，金御炉前唤仗时。烟吐白龙头宛转，扇开青雉尾参差。暂留春殿多称屈，合入纶闱即可知。从此摩霄去非晚，鬓边未有一茎丝。
送陕州王司马建赴任::白居易::陕州司马去何如，养静资贫两有余。公事闲忙同少尹，料钱多少敌尚书。秪携美酒为行伴，唯作新诗趁下车。自有铁牛无咏者，料君投刃必应虚。
杨家南亭::白居易::小亭门向月斜开，满地凉风满地苔。此院好弹秋思处，终须一夜抱琴来。
斋月静居::白居易::病来心静一无思，老去身闲百不为。忽忽眼尘犹爱睡，些些口业尚夸诗。荤腥每断斋居月，香火常亲宴坐时。万虑消停百神泰，唯应寂寞杀三尸。
宿裴相公兴化池亭::白居易::林亭一出宿风尘，忘却平津是要津。松阁晴看山色近，石渠秋放水声新。孙弘阁闹无闲客，傅说舟忙不借人。何似抡才济川外，别开池馆待交亲。
广府胡尚书频寄诗因答绝句::白居易::尚书清白临南海，虽饮贪泉心不回。唯向诗中得珠玉，时时寄到帝乡来。
送鹤与裴相临别赠诗::白居易::司空爱尔尔须知，不信听吟送鹤诗。羽翮势高宁惜别，稻粱恩厚莫愁饥。夜栖少共鸡争树，晓浴先饶凤占池。稳上青云勿回顾，的应胜在白家时。
令狐相公拜尚书后有喜从镇归朝之作刘郎中先和因以继之::白居易::车骑新从梁苑回，履声珮响入中台。凤池望在终重去，龙节功成且纳来。金勒最宜乘雪出，玉觞何必待花开。尚书首唱郎中和，不计官资只计才。
送河南尹冯学士赴任::白居易::石渠金谷中间路，轩骑翩翩十日程。清洛饮冰添苦节，碧嵩看雪助高情。谩夸河北操旄钺，莫羡江西拥斾旌。何似府寮京令外，别教三十六峰迎。
读鄂公传::白居易::高卧深居不见人，功名斗薮似灰尘。唯留一部清商乐，月下风前伴老身。
镜换杯::白居易::欲将珠匣青铜镜，换取金尊白玉卮。镜里老来无避处，尊前愁至有消时。茶能散闷为功浅，萱纵忘忧得力迟。不似杜康神用速，十分一盏便开眉。
冬夜闻虫::白居易::虫声冬思苦于秋，不解愁人闻亦愁。我是老翁听不畏，少年莫听白君头。
双鹦鹉::白居易::绿衣整顿双栖起，红觜分明对语时。始觉琵琶弦莽卤，方知吉了舌参差。郑牛识字吾常叹，丁鹤能歌尔亦知。若称白家鹦鹉鸟，笼中兼合解吟诗。
赠朱道士::白居易::仪容白皙上仙郎，方寸清虚内道场。两翼化生因服药，三尸卧死为休粮。醮坛北向宵占斗，寝室东开早纳阳。尽日窗间更无事，唯烧一炷降真香。
昨以拙诗十首寄西川杜相公相公亦以新作十首惠然报示首数虽等工拙不伦重以一章用伸答谢::白居易::诗家律手在成都，权与寻常将相殊。剪截五言兼用钺，陶钧六义别开炉。惊人卷轴须知有，随事文章不道无。篇数虽同光价异，十鱼目换十骊珠。
和汴州令狐相公新于郡内栽竹百竿拆壁开轩旦夕对玩偶题七言五韵::白居易::梁园修竹旧传名，园废年深竹不生。千亩荒凉寻未得，百竿青翠种新成。墙开乍见重添兴，窗静时闻别有情。烟叶蒙笼侵夜色，风枝萧飒欲秋声。更登楼望尤堪重，千万人家无一茎。
重答汝州李六使君见和忆吴中旧游五首::白居易::为忆娃宫与虎丘，玩君新作不能休。蜀笺写出篇篇好，吴调吟时句句愁。洛下林园终共住，江南风月会重游。由来事过多堪惜，何况苏州胜汝州。
见殷尧藩侍御忆江南诗三十首诗中多叙苏杭胜事余尝典二郡因继和之::白居易::江南名郡数苏杭，写在殷家三十章。君是旅人犹苦忆，我为刺史更难忘。境牵吟咏真诗国，兴入笙歌好醉乡。为念旧游终一去，扁舟直拟到沧浪。
赠王山人::白居易::玉芝观里王居士，服气餐霞善养身。夜后不闻龟喘息，秋来唯长鹤精神。容颜尽怪长如故，名姓多疑不是真。贵重荣华轻寿命，知君闷见世间人。
和刘郎中学士题集贤阁::白居易::朱阁青山高庳齐，与君才子作诗题。傍闻大内笙歌近，下视诸司屋舍低。万卷图书天禄上，一条风景月华西。欲知丞相优贤意，百步新廊不蹋泥。
病假中庞少尹携鱼酒相过::白居易::宦情牢落年将暮，病假联绵日渐深。被老相催虽白首，与春无分未甘心。闲停茶椀从容语，醉把花枝取次吟。劳动故人庞阁老，提鱼携酒远相寻。
听田顺儿歌::白居易::戛玉敲冰声未停，嫌云不遏入青冥。争得黄金满衫袖，一时抛与断年听。
听曹刚琵琶兼示重莲::白居易::拨拨弦弦意不同，胡啼番语两玲珑。谁能截得曹刚手，插向重莲衣袖中。
送东都留守令狐尚书赴任::白居易::翠华黄屋未东巡，碧洛青嵩付大臣。地称高情多水竹，山宜闲望少风尘。龙门即拟为游客，金谷先凭作主人。歌酒家家花处处，莫空管领上阳春。
自题新昌居止因招杨郎中小饮::白居易::地偏坊远巷仍斜，最近东头是白家。宿雨长齐邻舍柳，晴光照出夹城花。春风小榼三升酒，寒食深炉一椀茶。能到南园同醉否，笙歌随分有些些。
池鹤二首 一::白居易::高竹笼前无伴侣，乱鸡群里有风标。低头乍恐丹砂落，晒翅常疑白雪消。转觉鸬鹚毛色下，苦嫌鹦鹉语声娇。临风一唳思何事，怅望青田云水遥。
池鹤二首 二::白居易::池中此鹤鹤中稀，恐是辽东老令威。带雪松枝翘膝胫，放花菱片缀毛衣。低回且向林间宿，奋迅终须天外飞。若问故巢知处在，主人相恋未能归。
对酒五首 一::白居易::巧拙贤愚相是非，何如一醉尽忘机。君知天地中宽窄，雕鹗鸾皇各自飞。
对酒五首 二::白居易::蜗牛角上争何事，石火光中寄此身。随富随贫且欢乐，不开口笑是痴人。
对酒五首 三::白居易::丹砂见火去无迹，白发泥人来不休。赖有酒仙相暖热，松乔醉即到前头。
对酒五首 四::白居易::百岁无多时壮健，一春能几日晴明。相逢且莫推辞醉，听唱阳关第四声。
对酒五首 五::白居易::昨日低眉问疾来，今朝收泪吊人回。眼前流例君看取，且遣琵琶送一杯。
僧院花::白居易::欲悟色空为佛事，故栽芳树在僧家。细看便是华严偈，方便风开智慧花。
快活::白居易::可惜莺啼花落处，一壶浊酒送残春。可怜月好风凉夜，一部清商伴老身。饱食安眠消日月，闲谈冷笑接交亲。谁知将相王侯外，别有优游快活人。
送令狐相公赴太原::白居易::六纛双旌万铁衣，幷汾旧路满光辉。青衫书记何年去，红斾将军昨日归。诗作马蹄随笔走，猎酣鹰翅伴觥飞。此都莫作多时计，再为苍生入紫微。
不出::白居易::檐前新叶覆残花，席上余杯对早茶。好是老身销日处，谁能骑马傍人家。
老病::白居易::昼听笙歌夜醉眠，若非月下即花前。如今老病须知分，不负春来二十年。
忆晦叔::白居易::游山弄水携诗卷，看月寻花把酒杯。六事尽思君作伴，几时归到洛阳来。
送徐州高仆射赴镇::白居易::大红斾引碧幢旌，新拜将军指点行。战将易求何足贵，书生难得始堪荣。离筵歌舞花丛散，候骑刀枪雪队迎。应笑蹉跎白头尹，风尘唯管洛阳城。
琴酒::白居易::耳根得听琴初畅，心地忘机酒半酣。若使启期兼解醉，应言四乐不言三。
听幽兰::白居易::琴中古曲是幽兰，为我殷勤更弄看。欲得身心俱静好，自弹不及听人弹。
六年秋重题白莲::白居易::素房含露玉冠鲜，绀叶摇风钿扇圆。本是吴州供进藕，今为伊水寄生莲。移根到此三千里，结子经今六七年。不独池中花故旧，兼乘旧日采花船。
元相公挽歌词三首 一::白居易::铭旌官重威仪盛，骑吹声繁卤簿长。后魏帝孙唐宰相，六年七月葬咸阳。
元相公挽歌词三首 二::白居易::墓门已闭笳箫去，唯有夫人哭不休。苍苍露草咸阳垅，此是千秋第一秋。
元相公挽歌词三首 三::白居易::送葬万人皆惨淡，反虞驷马亦悲鸣。琴书剑珮谁收拾，三岁遗孤新学行。
卧听法曲霓裳::白居易::金磬玉笙调已久，牙床角枕睡常迟。朦胧闲梦初成后，宛转柔声入破时。乐可理心应不谬，酒能陶性信无疑。起尝残酌听余曲，斜背银缸半下帷。
五凤楼晚望::白居易::晴阳晚照湿烟销，五凤楼高天泬寥。野绿全经朝雨洗，林红半被暮云烧。龙门翠黛眉相对，伊水黄金线一条。自入秋来风景好，就中最好是今朝。
寄刘苏州::白居易::去年八月哭微之，今年八月哭敦诗。何堪老泪交流日，多是秋风摇落时。泣罢几回深自念，情来一倍苦相思。同年同病同心事，除却苏州更是谁。
送客::白居易::病上篮舆相送来，衰容秋思两悠哉。凉风袅袅吹槐子，却请行人劝一杯。
夜招晦叔::白居易::庭草留霜池结冰，黄昏钟绝冻云凝。碧毡账上正飘雪，红火炉前初炷灯。高调秦筝一两弄，小花蛮榼二三升。为君更奏湘神曲，夜就侬来能不能。
戏答皇甫监::白居易::寒宵劝酒君须饮，君是孤眠七十身。莫道非人身不煖，十分一盏煖于人。
池边即事::白居易::毡帐胡琴出塞曲，兰塘越櫂弄潮声。何言此处同风月，蓟北江南万里情。
闻乐感邻::白居易::老去亲朋零落尽，秋来弦管感伤多。尚书宅畔悲邻笛，廷尉门前叹雀罗。绿绮窗空分妓女，绛纱帐掩罢笙歌。欢娱未足身先去，争奈书生薄命何。
戊申岁暮咏怀三首 一::白居易::穷冬月末两三日，半百年过六七时。龙尾趁朝无气力，牛头参道有心期。荣华外物终须悟，老病傍人岂得知。犹被妻儿教渐退，莫求致仕且分司。
戊申岁暮咏怀三首 二::白居易::唯生一女才十二，秪欠三年未六旬。婚嫁累轻何怕老，饥寒心惯不忧贫。紫泥丹笔皆经手，赤绂金章尽到身。更拟踟蹰觅何事，不归嵩洛作闲人。
戊申岁暮咏怀三首 三::白居易::七年囚闭作笼禽，但愿开笼便入林。幸得展张今日翅，不能辜负昔时心。人间祸福愚难料，世上风波老不禁。万一差池似前事，又应追悔不抽簪。
赠梦得::白居易::心中万事不思量，坐倚屏风卧向阳。渐觉咏诗犹老丑，岂宜凭酒更麄狂。头垂白发我思退，脚蹋青云君欲忙。只有今春相伴在，花前賸醉两三场。
病免后喜除宾客::白居易::卧在漳滨满十旬，起为商皓伴三人。从今且莫嫌身病，不病何由索得身。
长乐亭留别::白居易::灞浐风烟函谷路，曾经几度别长安。昔时蹙促为迁客，今日从容自去官。优诏幸分四皓秩，祖筵惭继二疏欢。尘缨世网重重缚，回顾方知出得难。
陕府王大夫相迎偶赠::白居易::紫微阁老自多情，白首园公岂要迎。伴我绿槐阴下歇，向君红斾影前行。纶巾发少浑欹仄，篮轝肩齐甚稳平。但问主人留几日，分司宾客去无程。
别陕州王司马::白居易::笙歌惆怅欲为别，风景阑珊初过春。争得遣君诗不苦，黄河岸上白头人。
将至东都先寄令狐留守::白居易::黄鸟无声叶满枝，闲吟想到洛城时。惜逢金谷三春尽，恨拜铜楼一月迟。诗境忽来还自得，醉乡潜去与谁期。东都添个狂宾客，先报壶觞风月知。
荅崔十八见寄::白居易::明朝欲见琴尊伴，洗拭金杯拂玉徽。君乞曹州刺史替，我抛刑部侍郎归。倚疮老马收蹄立，避箭高鸿尽翅飞。岂料洛阳风月夜，故人垂老得相依。
赠皇甫宾客::白居易::轻衣稳马槐阴路，渐近东来渐少尘。耳闹久憎闻俗事，眼明初喜见闲人。昔曾对作承华相，今复连为博望宾。始信淡交宜久远，与君转老转相亲。
问江南物::白居易::归来未及问生涯，先问江南物在耶。引手摩挲青石笋，回头点检白莲花。苏州舫故龙头暗，王尹桥倾雁齿斜。别有夜深惆怅事，月明双鹤在裴家。
荅尉迟少尹问所须::白居易::乍到频劳问所须，所须非玉亦非珠。爱君水阁宜闲咏，每有诗成许去无。
同崔十八寄元浙东王陕州::白居易::未能同隐云林下，且复相招禄仕间。随月有钱胜卖药，终年无事抵归山。镜湖水远何由泛，棠树枝高不易攀。惆怅八科残四在，两人荣闹两人闲。
荅苏庶子月夜闻家僮奏乐见赠::白居易::墙西明月水东亭，一曲霓裳按小伶。不敢邀君无别意，弦生管涩未堪听。
白莲池泛舟::白居易::白藕新花照水开，红窗小舫信风回。谁教一片江南兴，逐我殷勤万里来。
池上即事::白居易::行寻甃石引新泉，坐看修桥补钓船。绿竹挂衣凉处歇，清风展簟困时眠。身闲当贵真天爵，官散无忧即地仙。林下水边无厌日，便堪终老岂论年。
令狐尚书许过弊居先赠长句::白居易::不矜轩冕爱林泉，许到池头一醉眠。已遣平治行药迳，兼教扫拂钓鱼船。应将笔砚随诗主，定有笙歌伴酒仙。祗候高情无别物，苍苔石笋白花莲。
荅崔十八::白居易::劳将白叟比黄公，今古由来事不同。我有商山君未见，清泉白石在胸中。
荅苏六::白居易::但喜暑随三伏去，不知秋送二毛来。更无别计相宽慰，故遣阳关劝一杯。
秋游::白居易::下马闲行伊水头，凉风清景胜春游。何事古今诗句里，不多说着洛阳秋。
不出门::白居易::不出门来又数旬，将何销日与谁亲。鹤笼开处见君子，书卷展时逢古人。自静其心延寿命，无求于物长精神。能行便是真修道，何必降魔调伏身。
叹鹤病::白居易::右翅低垂左胫伤，可怜风貌甚昂藏。亦知白日青天好，未要高飞且养疮。
临都驿送崔十八::白居易::勿言临都五六里，扶病出城相送来。莫道长安一步地，马头西去几时回。与君后会知何处，为我今朝尽一杯。
对镜::白居易::三分鬓发二分丝，晓镜秋容相对时。去作忙官应太老，退为闲叟未全迟。静中得味何须道，稳处安身更莫疑。若使至今黄绮在，闻吾此语亦分司。
和令狐相公寄刘郎中兼见示长句::白居易::日月天衢仰面看，尚淹池凤滞台鸾。碧幢千里空移镇，赤笔三年未转官。别后纵吟终少兴，病来虽饮不多欢。酒军诗敌如相遇，临老犹能一据鞍。
期宿客不至::白居易::风飘雨洒帘帷故，竹暎松遮灯火深。宿客不来嫌冷落，一尊酒对一张琴。
问移竹::白居易::问君移竹意如何，慎勿排行但间窠。多种少栽皆有意，大都少校不如多。
重阳席上赋白菊::白居易::满园花菊郁金黄，中有孤丛色似霜。还似今朝歌酒席，白头翁入少年场。
偶吟二首 一::白居易::眼下有衣兼有食，心中无喜亦无忧。正如身后有何事，应向人间无所求。静念道经深闭目，闲迎禅客小低头。犹残少许云泉兴，一岁龙门数度游。
偶吟二首 二::白居易::晴教晒药泥茶灶，闲看科松洗竹林。活计纵贫长净洁，池亭虽小颇幽深。厨香炊黍调和酒，窗暖安弦拂拭琴。老去生涯祗如此，更无余事可劳心。
勉闲游::白居易::天时人事常多故，一岁春能几处游。不是尘埃便风雨，若非疾病即悲忧。贫穷心苦多无兴，富贵身忙不自由。唯有分司官恰好，闲游虽老未能休。
寄两银榼与裴侍郎因题两绝句 一::白居易::贫无好物堪为信，双榼虽轻意不轻。愿奉谢公池上酌，丹心绿酒一时倾。
寄两银榼与裴侍郎因题两绝句 二::白居易::惯和麹糵堪盛否，重用盐梅试洗看。小器不知容几许，襄阳米贱酒升宽。
小桥柳::白居易::细水涓涓似泪流，日西惆怅小桥头。衰杨叶尽空枝在，犹被霜风吹不休。
哭微之二首 一::白居易::八月凉风吹白幕，寝门廊下哭微之。妻孥朋友来相吊，唯道皇天无所知。
哭微之二首 二::白居易::文章卓荦生无敌，风骨英灵殁有神。哭送咸阳北原上，可能随例作灰尘。
马上晚吟::白居易::人少街荒已寂寥，风多尘起重萧条。上阳落叶飘宫树，中渡流澌拥渭桥。出早冒寒衣挍薄，归迟侵黑酒全消。如今不是闲行日，日短天阴坊曲遥。
醉中重留梦得::白居易::刘郎刘郎莫先起，苏台苏台隔云水。酒盏来从一百分，马头去便三千里。
雪夜喜李郎中见访兼酬所赠::白居易::可怜今夜鹅毛雪，引得高情鹤氅人。红蜡烛前明似昼，青毡帐里暖如春。十分满盏黄金液，一尺中庭白玉尘。对此欲留君便宿，诗情酒分合相亲。
任老::白居易::不愁陌上春光尽，亦任庭前日影斜。面黑眼昏头雪白，老应无可更增加。
劝欢::白居易::火急欢娱慎勿迟，眼看老病悔难追。尊前花下歌筵里，会有求来不得时。
荅王尚书问履道池旧桥::白居易::虹梁雁齿随年换，素板朱栏逐日修。但恨尚书能久别，莫忘州守不频游。重移旧柱开中眼，乱种新花拥两头。李郭小船何足问，待君乘过济川舟。
晚归府::白居易::晚从履道来归府，街路虽长尹不嫌。马上凉于床上坐，绿槐风透紫蕉衫。
从龙潭寺至少林寺题赠同游者::白居易::山屐田衣六七贤，搴芳蹋翠弄潺湲。九龙潭月落杯酒，三品松风飘管弦。强健且宜游胜地，清凉不觉过炎天。始知驾鹤乘云外，别有逍遥地上仙。
宿龙潭寺::白居易::夜上九潭谁是伴，云随飞盖月随杯。明年尚作三川守，此地兼将歌舞来。
嵩阳观夜奏霓裳::白居易::开元遗曲自凄凉，况近秋天调是商。爱者谁人唯白尹，奏时何处在嵩阳。回临山月声弥怨，散入松风韵更长。子晋少姨闻定怪，人间亦便有霓裳。
过元家履信宅::白居易::鸡犬丧家分散后，林园失主寂寥时。落花不语空辞树，流水无情自入池。风荡宴船初破漏，雨淋歌阁欲倾欹。前庭后院伤心事，唯是春风秋月知。
题崔常侍济上别墅::白居易::求荣争宠任纷纷，脱弃金貂祗有君。散员疏去未为贵，小邑陶休何足云。山色好当晴后见，泉声宜向醉中闻。主人忆尔尔知否，抛却青云归白云。
过温尚书旧庄::白居易::白石清泉抛济口，碧幢红斾照河阳。邨人都不知时事，犹自呼为处士庄。
天坛峰下赠杜录事::白居易::年颜气力渐衰残，王屋中峰欲上难。顶上将探小有洞，喉中须咽大还丹。河车九转宜精炼，火候三年在好看。他日药成分一粒，与君先去扫天坛。
赠僧五首 钵塔院如大师::白居易::百千万劫菩提种，八十三年功德林。若不秉持僧行苦，将何报答佛恩深。慈悲不瞬诸天眼，清净无尘几地心。每岁八关蒙九授，殷勤一戒重千金。
赠僧五首 神照上人::白居易::心如定水随形应，口似悬河逐病治。曾向众中先礼拜，西方去日莫相遗。
赠僧五首 自远禅师::白居易::自出家来长自在，缘身一衲一绳床。令人见即心无事，每一相逢是道场。
赠僧五首 宗实上人::白居易::荣华恩爱弃成唾，戒定真如和作香。今古虽殊同一法，瞿昙抛却转轮王。
赠僧五首 清闲上人::白居易::梓潼眷属何年别，长寿坛场近日开。应是蜀人皆度了，法轮移向洛中来。
弹秋思::白居易::信意闲弹秋思时，调清声直韵疏迟。近来渐喜无人听，琴格高低心自知。
自咏::白居易::随宜饮食聊充腹，取次衣裘亦煖身。未必得年非瘦薄，无妨长福是单贫。老龟岂羡牺牲饱，蟠木宁争桃李春。随分自安心自断，是非何用问闲人。
春风::白居易::春风先发苑中梅，樱杏桃梨次第开。荠花榆荚深邨里，亦道春风为我来。
洛阳春::白居易::洛阳陌上春长在，惜别今来二十年。唯觅少年心不得，其余万事尽依然。
早出晚归::白居易::早起或因携酒出，晚归多是看花回。若抛风景长闲坐，自问东京作底来。
魏王堤::白居易::花寒懒发鸟慵啼，信马闲行到日西。何处未春先有思，柳条无力魏王堤。
尝黄醅新酎忆微之::白居易::世间好物黄醅酒，天下闲人白侍郎。爱向卯时谋洽乐，亦曾酉日放粗狂。醉来枕麹贫如富，身后堆金有若亡。元九计程殊未到，瓮头一盏共谁尝。
劝行乐::白居易::少年信美何曾久，春日虽迟不再中。欢笑胜愁歌胜哭，请君莫道等头空。
老慵::白居易::岂是交亲向我疏，老慵自爱闭门居。近来渐喜知闻断，免恼嵇康索报书。
予与微之老而无子发于言叹著在诗篇今年冬各有一子戏作二什一以相贺一以自嘲 一::白居易::常忧到老都无子，何况新生又是儿。阴德自然宜有庆，皇天可得道无知。一园水竹今为主，百卷文章更付谁。莫虑鹓鶵无浴处，即应重入凤皇池。
予与微之老而无子发于言叹著在诗篇今年冬各有一子戏作二什一以相贺一以自嘲 二::白居易::五十八翁方有后，静思堪喜亦堪嗟。一珠甚小还惭蚌，八子虽多不羡鸦。秋月晚生丹桂实，春风新长紫兰芽。持杯祝愿无他语，慎勿顽愚似汝爷。
晚桃花::白居易::一树红桃亚拂池，竹遮松荫晚开时。非因斜日无由见，不是闲人岂得知。寒地生材遗挍易，贫家养女嫁常迟。春深欲落谁怜惜，白侍郎来折一枝。
夜调琴忆崔少卿::白居易::今夜调琴忽有情，欲弹惆怅忆崔卿。何人解爱中徽上，秋思头边八九声。
赠邻里往还::白居易::问予何故独安然，免被饥寒婚嫁牵。骨肉都卢无十口，粮储依约有三年。但能斗薮人间事，便是逍遥地上仙。唯恐往还相厌贱，南家饮酒北家眠。
王子晋庙::白居易::子晋庙前山月明，人闻往往夜吹笙。鸾吟凤唱听无拍，多似霓裳散序声。
酬皇甫宾客::白居易::玄晏家风黄绮身，深居高卧养精神。性慵无病常称病，心足虽贫不道贫。竹院君闲销永日，花亭我醉送残春。自嫌诗酒犹多兴，若比先生是俗人。
晚出寻人不遇::白居易::篮轝不乘乘晚凉，相寻不遇亦无妨。轻衣稳马槐阴下，自要闲行一两坊。
同王十七庶子李六员外郑二侍御同年四人游龙门有感而作::白居易::一曲悲歌酒一尊，同年零落几人存。世如阅水应堪叹，名是浮云岂足论。各从仕禄休明代，共感平生知己恩。今日与君重上处，龙门不是旧龙门。
池上小宴问程秀才::白居易::洛下林园好自知，江南景物暗相随。净淘红粒罯香饭，薄切紫鳞烹水葵。雨滴篷声青雀舫，浪摇花影白莲池。停杯一问苏州客，何似吴松江上时。
桥亭卯饮::白居易::卯时偶饮斋时卧，林下高桥桥上亭。松影过窗眠始觉，竹风吹面醉初醒。就荷叶上包鱼鲊，当石渠中浸酒缾。生计悠悠身兀兀，甘从妻唤作刘伶。
舟中夜坐::白居易::潭边霁后多清景，桥下凉来足好风。秋鹤一双船一只，夜深相伴月明中。
题西亭::白居易::多见朱门富贵人，林园未毕即无身。我今幸作西亭主，已见池塘五度春。
观游鱼::白居易::绕池闲步看鱼游，正值儿童弄钓舟。一种爱鱼心各异，我来施食尔垂钩。
看采莲::白居易::小桃闲上小莲船，半采红莲半白莲。不似江南恶风浪，芙蓉池在卧床前。
看采菱::白居易::菱池如镜净无波，白点花稀青角多。时唱一声新水调，谩人道是采菱歌。
夭老::白居易::早世身如风里烛，暮年发似镜中丝。谁人断得人间事，少夭堪伤老又悲。
秋池::白居易::洗浪清风透水霜，水边闲坐一绳床。眼尘心垢见皆尽，不是秋池是道场。
新雪二首 一::白居易::不思北省烟霄地，不忆南宫风月天。唯忆静恭杨阁老，小园新雪煖炉前。
新雪二首 二::白居易::不思朱雀街东鼓，不忆青龙寺后钟。唯忆夜深新雪后，新昌台上七株松。
日高卧::白居易::怕寒放懒日高卧，临老谁言牵率身。夹幕绕房深似洞，重裀衬枕煖于春。小青衣动桃根起，嫩绿醅浮竹叶新。未裹头前倾一盏，何如冲雪趁朝人。
和微之任校书郎日过三乡::白居易::三乡过日君年几，今日君年五十余。不独年催身亦变，校书郎变作尚书。
和微之十七与君别及陇月花枝之咏::白居易::别时十七今头白，恼乱君心三十年。垂老休吟花月句，恐君更结后身缘。
思往喜今::白居易::忆除司马向江州，及此凡经十五秋。虽在簪裾从俗累，半寻山水是闲游。谪居终带乡关思，领郡犹分邦国忧。争似如今作宾客，都无一念到心头。
题平泉薛家雪堆庄::白居易::怪石千年应自结，灵泉一带是谁开。蹙为宛转青蛇项，喷作玲珑白雪堆。赤日旱天长看雨，玄阴腊月亦闻雷。所嗟地去都门远，不得肩舁每日来。
疑梦二首 一::白居易::莫惊宠辱虚忧喜，莫计恩雠浪苦辛。黄帝孔丘无处问，安知不是梦中身。
疑梦二首 二::白居易::鹿疑郑相终难辨，蝶化庄生讵可知。假使如今不是梦，能长于梦几多时。
夜宴惜别::白居易::笙歌旖旎曲终头，转作离声满坐愁。筝怨朱弦从此断，烛啼红泪为谁流。夜长似岁欢宜尽，醉未如泥饮莫休。何况鸡鸣即须别，门前风雨冷修修。
吾土::白居易::身心安处为吾土，岂限长安与洛阳。水竹花前谋活计，琴诗酒里到家乡。荣先生老何妨乐，楚接舆歌未必狂。不用将金买庄宅，城东无主是春光。
题岐王旧山池石壁::白居易::树深藤老竹回环，石壁重重锦翠斑。俗客看来犹解爱，忙人到此亦须闲。况当霁景凉风后，如在千岩万壑间。黄绮更归何处去，洛阳城内有商山。
病眼花::白居易::头风目眩乘衰老，祗有增加岂有瘳。花发眼中犹足怪，柳生肘上亦须休。大窠罗绮看才辨，小字文书见便愁。必若不能分黑白，却应无悔复无尤。
早饮醉中除河南尹敕到::白居易::雪拥衡门水满池，温炉卯后煖寒时。绿醅新酎尝初醉，黄纸除书到不知。厚俸自来诚忝滥，老身欲起尚迟疑。应须了却丘中计，女嫁男婚三迳资。
除夜::白居易::病眼少眠非守岁，老心多感又临春。火销灯尽天明后，便是平头六十人。
府西池::白居易::柳无气力枝先动，池有波纹冰尽开。今日不知谁计会，春风春水一时来。
天津桥::白居易::津桥东北斗亭西，到此令人诗思迷。眉月晚生神女浦，脸波春傍窈娘堤。柳丝袅袅风缲出，草缕茸茸雨剪齐。报道前驱少呼喝，恐惊黄鸟不成啼。
不准拟二首 一::白居易::篮轝腾腾一老夫，褐裘乌帽白髭须。早衰饶病多蔬食，筋力消磨合有无。不准拟身年六十，上山仍未要人扶。
不准拟二首 二::白居易::忆昔谪居炎瘴地，巴猿引哭虎随行。多于贾谊长沙苦，小挍潘安白发生。不准拟身年六十，游春犹自有心情。
府中夜赏::白居易::樱桃厅院春偏好，石井栏堂夜更幽。白粉墙头花半出，绯纱烛下水平流。闲留宾客尝新酒，醉领笙歌上小舟。舞袖飘飖櫂容与，忽疑身是梦中游。
哭崔儿::白居易::掌珠一颗儿三岁，鬓雪千茎父六旬。岂料汝先为异物，常忧吾不见成人。悲肠自断非因剑，啼眼加昏不是尘。怀抱又空天默默，依前重作邓攸身。
初丧崔儿报微之晦叔::白居易::书报微之晦叔知，欲题崔字泪先垂。世间此恨偏敦我，天下何人不哭儿。蝉老悲鸣抛蜕后，龙眠惊觉失珠时。文章十帙官三品，身后传谁庇荫谁。
府斋感怀酬梦得::白居易::府伶呼唤争先到，家酝提携动辄随。合是人生开眼日，自当年老敛眉时。丹砂炼作三铢土，玄发看成一把丝。劳寄新诗远安慰，不闻枯树再生枝。
与诸道者同游二室至九龙潭作::白居易::喜逢二室游仙子，厌作三川守土臣。举手摩挲潭上石，开襟斗薮府中尘。他日终为独往客，今朝未是自由身。若言尹是嵩山主，三十六峰应笑人。
履道池上作::白居易::家池动作经旬别，松竹琴鱼好在无。树暗小巢藏巧妇，渠荒新叶长慈姑。不因车马时时到，岂觉林园日日芜。犹喜春深公事少，每来花下得踟蹰。
座中戏呈诸少年::白居易::衰容禁得无多酒，秋鬓新添几许霜。纵有风情应淡薄，假如老健莫夸张。兴来吟咏从成癖，饮后酣歌少放狂。不为倚官兼挟势，因何入得少年场。
新制绫袄成感而有咏::白居易::水波文袄造新成，绫软绵匀温复轻。晨兴好拥向阳坐，晚出宜披蹋雪行。鹤氅毳疏无实事，木棉花冷得虚名。宴安往往欢侵夜，卧稳昏昏睡到明。百姓多寒无可救，一身独煖亦何情。心中为念农桑苦，耳里如闻饥冻声。争得大裘长万丈，与君都盖洛阳城。
醉吟::白居易::醉来忘渴复忘饥，冠带形骸杳若遗。耳底斋钟初过后，心头卯酒未消时。临风朗咏从人听，看雪闲行任马迟。应被众疑公事慢，承前府尹不吟诗。
府酒五绝 变法::白居易::自惭到府来周岁，惠爱威棱一事无。唯是改张官酒法，渐从浊水作醍醐。
府酒五绝 招客::白居易::日午微风且暮寒，春风冷峭雪干残。碧毡帐下红炉畔，试为来尝一盏看。
府酒五绝 辨味::白居易::甘露太甜非正味，醴泉虽洁不芳馨。杯中此物何人别，柔旨之中有典刑。
府酒五绝 自劝::白居易::忆昔羁贫应举年，脱衣典酒曲江边。十千一斗犹赊饮，何况官供不着钱。
府酒五绝 谕妓::白居易::烛泪夜黏桃叶袖，酒痕春污石榴裙。莫辞辛苦供欢宴，老后思量悔煞君。
赋诗以谢步非烟::赵象::珍重佳人赠好音，彩笺芳翰两情深。薄于蝉翼难供恨，密似蝇头未写心。疑是落花迷碧洞，只思轻雨洒幽襟。百回消息千回梦，裁作长谣寄绿琴。
于前庭独坐赋诗::赵象::绿暗红藏起暝烟，独将幽恨小庭前。沉沉良夜与谁语，星隔银河月半天。
寄步非烟（题拟）::赵象::见说伤情为见春，想封蝉锦绿蛾颦。叩头为报烟卿道，第一风流最损人。
辞北堂颂二首 二::良价::岩下白云常作伴，峰前碧障以为邻。免干世上名与利，永别人间爱与憎。祖意直教言下晓，玄微须透句中真。合门亲戚要相见，直待当来证果因。
答王侍郎讽问黑豆未生芽时颂（题拟）::义忠::菩提慧日朝朝照，般若凉风夜夜吹。此处不生聚杂树，满山明月是禅枝。
偈四首 二::义忠::见闻觉知本非尘，识海波中自昧身。状似碧潭波沫覆，灵王翻作客中宾。
东郎山::曹邺::东郎矻立向东方，翘首朝朝候太阳。
登灵岩寺上方::周朴::雨后灵岩寺上方，如何云者合思量。
登福唐县楼::周朴::咸通五载后伏里，登此福唐县上楼。
南楼 一::周朴::春山到处喜相从，又是天门十六峰。翠壁深深回鹳鹤，青峰矗矗隐芙蓉。乍疑日出同吴观，祇少金泥拟汉封。愿借仙人杖九节，临风直欲舞双龙。
词 二::邵谒::桂宫柏寝拟天居，朱爵文窗韬碧疏。象床瑶席镇犀渠，雕屏合匝组帷舒。秦筝赵瑟挟笙竽，垂珰散佩盈玉除，停觞不御欲谁须。
词 三::邵谒::三星差池露霑湿，弦悲管清月将入。寒光萧条候虫急，荆王流叹楚妃泣。红颜难长时易戢，凝华结彩久延立，非君之故岂妄集。
次韵二首 一::詹景全::大理车回教正浓，乍离金地意思松。沧溟要过流杯送，禅坐依然政法容。
因道吾指夹山寻师颂::择禅师::京口谈玄已有名，吾山特地涉途程。虽云法眼无瑕翳，争奈真人掩耳听。参学须参真心匠。合头须诈不劳聆。此来更欲寻师去，决至应当暂改形。道友当年深契会，老僧今日苦叮咛。特报水云知识道，半秋孤月落花亭。
道院迎仙::皮日休::百尺丹台倚翠华，洞门迢递隔烟霞。雨中白鹿眠芳草，松下青牛卧落花。幽谷月明浮紫气，瑶池水暖伏丹沙。抛书亦欲寻真去，安得相从一饭麻。
识黄芽歌::还阳子::乾坤感合始成形，造化元居北户生。日月循环魂魄满，阴阳交媾龙虎成。分明本自从金长，谁悟偏能与水幷。无限遍于尘世里，时人日用不知名。
师访::还阳子::共拟丹霄万古存，出尘心事苦曾论。于今莫倦频相访，已似孤云鹤到门。
师贻::还阳子::我今一一诀真门，古圣皆因此出尘。昨日蓬莱仙会里，长生籍上又添君。
题鸣峰岩 一::郑良士::卓锡栖云老道翁，结茅甃塔万山中。石炉昼夜香腾雾，琪树春秋翠插空。菜长给孤园值雨，藤摆罗汉谷生风。禅闻寂寞无人到，尘世喧嚣总不同。
马祖麟::克符道者::麟眠法苑分千叶，马踏曹谿迸万泉。古佛传中亲授记，月转碾破海中天。
百丈松::克符道者::百丈和霜岭上松，蛇盘鹤性瘦如龙。下堂索著称名字，不会师心一万重。
临济龙::克符道者::龙控悬河海月秋，烟霞风雨一时收。波涛急急人难会，截断千江水不流。
龙潭月::克符道者::祖派波澜半偈玄，曹谿舟棹接风烟。一转海底龙潭月，碾破鸡山雪岭前。
丹霞日::克符道者::一片丹霞见石头，麒麟双凤况难传。锋铓欲说宗门印，哽得师心掩耳休。
鸟窠柏树居::克符道者::白凤烟霞控鸟窠，骊龙珠耀祖山河。当初捻起布毛意，体用毗卢些子多。
石巩弓::克符道者::龙剑雕弓祖佛威，霜锋雷电急难追。当初金镞胸前过，由未重玄多许为。
大梅霜::克符道者::虎见烟萝透洞门，心中古佛震乾坤。龙泉截断麒麟角，撼得毗卢海月昏。
灌谿水::克符道者::一派曹源与灌谿，龙行风雨动云霓。后机箭筈波澜急，撼得毗卢海岳低。
天皇竹::克符道者::龙吟凤彩震乾坤，熊耳鸡山海内闻。一片雪霜三岛外，虎心半偈洒风云。
汾州玉::克符道者::龙宫鹿苑百川通，八藏三乘在掌中。却是江西逢马祖，回头踏转大虚空。
疏山松::克符道者::疏岭松萝五叶云，毗卢天外别为秦。骊龙踏转虚空月，木马重嘶雨露新。
关南鼓::克符道者::锡撼风霜虎豹愁，楚王城里倒骑牛。腾腾尽喝关南鼓，声压云雷动九畴。
韵山壁::克符道者::熊耳鸡山五印玄，蛇盘凤口九瓟泉。紫霄峰上一轮月，照破曹谿半夜圆。
送吴进士峦归江南::崔致远::自识君来几度别，此回相别恨重重。干戈到处方多事，诗酒何时得再逢。远树参差江畔路，寒云零落马前峰。行行遇景传新作，莫学嵇康尽放慵。
秋日再经盱眙县寄李长官::崔致远::孤蓬再此接恩辉，吟对秋风怅有违。门柳己凋新岁叶，旅人犹着去年衣。路迷霄汉愁中老，家隔烟波梦里归。自叹身如春社燕，画梁高处又来飞。
乡乐杂咏五首 金丸::崔致远::回身掉臂弄金丸，月转星浮满眼看。纵有宜僚那胜此，定知鲸海息波澜。
乡乐杂咏五首 月颠::崔致远::肩高项缩发崔嵬，攘臂群儒鬬酒杯。听得歌声人尽笑，夜头旗帜晓头催。
乡乐杂咏五首 大面::崔致远::黄金面色是其人，手抱珠鞭役鬼神。疾步徐趍呈雅舞，宛如丹凤舞尧春。
乡乐杂咏五首 束毒::崔致远::蓬头蓝面异人间，押队来庭学舞鸾。打鼓冬冬风瑟瑟，南奔北跃也无端。
七言三首 一::林仙人::万壑松萝拂紫烟，丹台秘邃集神仙。乾坤结秀真灵岳，日月飞根照洞天。尘世暗移知几代，蟠桃初熟未经年。时人莫测幽微事，五色云封种王田。
寒日书斋即事三首 二::皮日休::不知何事有生涯，皮褐亲裁学道家。深夜数瓯唯柏叶，清晨一器是云华。盆池有鹭窥蘋沫，石版无人扫桂花。江汉欲归应未得，夜来频梦赤城霞。
寒日书斋即事三首 三::皮日休::方朔家贫未有车，肯从荣利舍樵渔。从公未怪多侵酒，见客唯求转借书。暂听松风生意足，偶看溪月世情疏。如钩得贵非吾事，合向烟波为五鱼。
寄题玉霄峰叶涵象尊师所居::皮日休::青冥向上玉霄峰，元始先生戴紫蓉。晓案琼文光洞壑，夜坛香气惹杉松。闲迎仙客来为鹤，静噀灵符去是龙。子细扪心无偃骨，欲随师去肯相容。
奉和鲁望寄南阳广文次韵::皮日休::春彩融融释冻塘，日精闲咽坐岩房。琼函静启从猿覰，金液初开与鹤尝。八会旧文多搭写，七真遗语剩思量。不知梦到为何处，红药满山烟月香。
题支山南峰僧::皮日休::云侵坏衲重隈肩，不下南峰不记年。池里群鱼曾受戒，林间孤鹤欲参禅。鸡头竹上开危径，鸭脚花中擿废泉。无限吴都堪赏事，何如来此看师眠。
送董少卿游茅山::皮日休::名卿风度足杓斜，一舸闲寻二许家。天影晓通金井水，山灵深护玉门沙。空坛礼后销香母，阴洞缘时触乳花。尽待于公作廷尉，不须从此便餐霞。
酬鲁望见迎绿罽次韵::皮日休::轻裁鸭绿任金刀，不怕西风断野蒿。酬赠既无青玉案，纤华犹欠赤霜袍。烟披怪石难同逸，竹映仙禽未胜高。成后料君无别事，只应酣饮咏离骚。
寄怀南阳润卿::皮日休::鹿门山下捕鱼郎，今向江南作渴羌。无事只陪看藕样，有钱唯欲买湖光。醉来浑忘移花处，病起空闻焙药香。何事对君犹有愧，一篷冲雪返华阳。
鲁望悯承吉之孤为诗序邀予属和欲用予道振其孤而利之噫承吉之困身后乎鲁望视予困与承吉生前孰若哉未有已困而能振人者抑为之辞用塞良友::皮日休::先生清骨葬烟霞，业破孤存孰为嗟。几箧诗编分贵位，一林石笋散豪家。儿过旧宅啼枫影，姬绕荒田泣稗花。唯我共君堪便戒，莫将文誉作生涯。
奉和鲁望白菊::皮日休::已过重阳半月天，琅华千点照寒烟。蘂香亦似浮金靥，花样还如镂玉钱。玩影冯妃堪比艳，炼形萧史好争妍。无由擿向牙箱里，飞上方诸赠列仙。
华亭鹤闻之旧矣及来吴中以钱半千得一只养之殆经岁不幸为饮啄所误经夕而卒悼之不已遂继以诗南阳润卿博士浙东德师侍御毘陵魏不琢处士东吴陆鲁望秀才及厚于予者悉寄之请垂见和::皮日休::池上低摧病不行，谁教仙魄反层城。阴苔尚有前朝迹，皎月新无昨夜声。菰米正残三日料，筠笼休碍九霄程。不知此恨何时尽，遇着云泉即怆情。
伤开元观顾道士::皮日休::协晨宫上启金扉，诏使先生坐蜕归。鹤有一声应是哭，丹无余粒恐潜飞。烟凄玉笥封云篆，月惨琪花葬羽衣。肠断雷平旧游处，五芝无影草微微。
醉中即席赠润卿博士::皮日休::适越游吴一散仙，银缾玉柄两翛然。茅山顶上携书簏，笠泽心中漾酒船。桐木布温吟倦后，桃花饭熟醉醒前。谢安四十余方起，犹自高闲得数年。
奉送浙东德师侍御罢府西归::皮日休::建安才子太微仙，暂上金台许二年。形影欲归温室树，梦魂犹傍越溪莲。空将海月为京信，尚使樵风送酒船。从此受恩知有处，免为伧鬼恨吴天。
送羊振文先辈往桂阳归觐::皮日休::桂阳新命下彤墀，彩服行当欲雪时。登第已闻传祢赋，问安犹听讲韩诗。竹人临水迎符节，风母穿云避信旗。无限湘中悼骚恨，凭君此去谢江蓠。
褚家林亭::皮日休::广亭遥对旧娃宫，竹岛萝溪委曲通。茂苑楼台低槛外，太湖鱼鸟彻池中。萧疏桂影移茶具，狼籍蘋花上钓筒。争得共君来此住，便披鹤氅对清风。
送圆载上人归日本国::皮日休::讲殿谈余著赐衣，椰帆却返旧禅扉。贝多纸上经文动，如意缾中佛爪飞。飓母影边持戒宿，波神宫里受斋归。家山到日将何入，白象新秋十二围。
重送::皮日休::云涛万里最东头，射马台深玉署秋。无限属城为裸国，几多分界是亶州。取经海底开龙藏，诵咒空中散蜃楼。不奈此时贫且病，乘桴直欲伴师游。
鸳鸯二首 一::皮日休::双丝绢上为新样，连理枝头是故园。翠浪万回同过影，玉沙千处共栖痕。若非足恨佳人魄，即是多情年少魂。应念孤飞争别宿，芦花萧瑟雨黄昏。
春日陪崔谏议樱桃园宴::皮日休::万树香飘水麝风，蜡熏花雪尽成红。夜深欢态状不得，醉客图开明月中。
松江早春::皮日休::松陵清净雪消初，见底新安恐未如。稳凭船舷无一事，分明数得鲙残鱼。
女坟湖::皮日休::万贵千奢已寂寥，可怜幽愤为谁娇。须知韩重相思骨，直在芙蓉向下消。
宿木兰院::皮日休::木兰院里双栖鹤，长被金钲聒不眠。今夜宿来还似尔，到明无计梦云泉。
重题蔷薇::皮日休::浓似猩猩初染素，轻如燕燕欲凌空。可怜细丽难胜日，照得深红作浅红。
春夕酒醒::皮日休::四弦才罢醉蛮奴，酃醁余香在翠炉。夜半醒来红蜡短，一枝寒泪作珊瑚。
青门闲泛::皮日休::青翰虚徐夏思清，愁烟漠漠荇花平。醉来欲把田田叶，尽裹当时醒酒鲭。
木兰后池三咏 重台莲花::皮日休::欹红婑媠力难任，每叶头边半米金。可得教他水妃见，两重元是一重心。
木兰后池三咏 浮萍::皮日休::嫩似金脂飏似烟，多情浑欲拥红莲。明朝拟附南风信，寄与湘妃作翠钿。
木兰后池三咏 白莲::皮日休::但恐醍醐难并洁，只应薝卜可齐香。半垂金粉知何似，静婉临溪照额黄。
重题后池::皮日休::细雨阑珊眠鹭觉，钿波悠漾并鸳娇。适来会得荆王意，只为莲茎重细腰。
庭中初植松桂鲁望偶题奉和次韵::皮日休::毵毵绿髪垂轻露，猎猎丹华动细风。恰似青童君欲会，俨然相向立庭中。
鲁望戏题书印囊奉和次韵::皮日休::金篆方圆一寸余，可怜银艾未思渠。不知夫子将心印，印破人间万卷书。
馆娃宫怀古五绝 一::皮日休::绮合飘香下太湖，乱兵侵晓上姑苏。越王大有堪羞处，只把西施赚得吴。
馆娃宫怀古五绝 二::皮日休::郑妲无言下玉墀，夜来飞箭满罘罳。越王定指高台笑，却见当时金镂楣。
馆娃宫怀古五绝 三::皮日休::半夜娃宫作战场，血腥犹杂宴时香。西施不及烧残蜡，犹为君王泣数行。
馆娃宫怀古五绝 五::皮日休::响屧廊中金玉步，采蘋山上绮罗身。不知水葬今何处，溪月弯弯欲效颦。
虎丘寺西小溪闲泛三绝 一::皮日休::鼓子花明白石岸，桃枝竹覆翠岚溪。分明似对天台洞，应厌顽仙不肯迷。
虎丘寺西小溪闲泛三绝 二::皮日休::绝壑只怜白羽傲，穷溪唯觉锦鳞痴。更深尚有通樵处，或是秦人未可知。
虎丘寺西小溪闲泛三绝 三::皮日休::高下不惊红翡翠，浅深还碍白蔷薇。船头系个松根上，欲待逢仙不拟归。
天竺寺八月十五日夜桂子::皮日休::玉颗珊珊下月轮，殿前拾得露华新。至今不会天中事，应是嫦娥掷与人。
钓侣二章 一::皮日休::趁眠无事避风涛，一斗霜鳞换浊醪。惊怪儿童呼不得，尽冲烟雨漉车螯。
钓侣二章 二::皮日休::严陵滩势似云崩，钓具归来放石层。烟浪溅篷寒不睡，更将枯蚌点渔灯。
寄同年韦校书::皮日休::二年疏放饱江潭，水物山容尽足耽。唯有故人怜未替，欲封干鲙寄终南。
初冬偶作::皮日休::豹皮茵下百余钱，刘堕闲沽尽醉眠。酒病校来无一事，鹤亡松老似经年。
醉中寄鲁望一壶幷一绝::皮日休::门巷寥寥空紫苔，先生应渴解酲杯。醉中不得亲相倚，故遣青州从事来。
更次来韵寄鲁望::皮日休::萧萧红叶掷苍苔，玄晏先生欠一杯。从此问君还酒债，颜延之送几钱来。
重玄寺双矮桧::皮日休::扑地枝回是翠钿，碧丝笼细不成烟。应如天竺难陀寺，一对狻猊相枕眠。
奉酬鲁望醉中戏赠::皮日休::秦吴风俗昔难同，唯有才情事事通。刚恋水云归不得，前身应是太湖公。
皋桥::皮日休::皋桥依旧绿杨中，闾里犹生隐士风。唯我到来居上馆，不知何道胜梁鸿。
军事院霜菊盛开因书一绝寄上谏议::皮日休::金华千点晓霜凝，独对壶觞又不能。已过重阳三十日，至今犹自待王弘。
悼鹤::皮日休::莫怪朝来泪满衣，坠毛犹傍水花飞。辽东旧事今千古，却向人间葬令威。
醉中先起李縠戏赠走笔奉酬::皮日休::麝烟苒苒生银兔，蜡泪涟涟滴绣闺。舞袖莫欺先醉去，醒来还解验金泥。
奉和鲁望招润卿博士辞以道侣将至之作::皮日休::瘿木樽前地胏图，为君偏辍俗功夫。灵真散尽光来此，莫恋安妃在后无。
奉和再招::皮日休::飙御已应归杳眇，博山犹自对氛氲。不知入夜能来否，红蜡先教刻五分。
酒病偶作::皮日休::郁林步障昼遮明，一炷浓香养病酲。何事晚来还欲饮，隔墙闻卖蛤蜊声。
润卿鲁望寒夜见访各惜其志遂成一绝::皮日休::世外为交不是亲，醉吟俱岸白纶巾。清风月白更三点，未放华阳鹤上人。
奉和鲁望玩金㶉𫛶戏赠::皮日休::镂羽雕毛迥出群，温黁飘出麝脐熏。夜来曾吐红茵畔，犹似溪边睡不闻。
友人许惠酒以诗征之::皮日休::野客萧然访我家，霜威白菊两三花。子山病起无余事，只望蒲台酒一车。
寒夜文䜩润卿有期不至::皮日休::草堂虚洒待高真，不意清斋避世尘。料得焚香无别事，存心应降月夫人。
汴河怀古二首 一::皮日休::万艘龙舸绿丝间，载到扬州尽不还。应是天教开汴水，一千余里地无山。
汴河怀古二首 二::皮日休::尽道隋亡为此河，至今千里赖通波。若无水殿龙舟事，共禹论功不较多。
寄题天台国清寺齐梁体::皮日休::十里松门国清路，饭猿台上菩提树。怪来烟雨落晴天，元是海风吹瀑布。
咏蟹::皮日休::未游沧海早知名，有骨还从肉上生。莫道无心畏雷电，海龙王处也横行。
金钱花::皮日休::阴阳为炭地为炉，铸出金钱不用模。莫向人间逞颜色，不知还解济贫无。
惠山听松庵::皮日休::千叶莲花旧有香，半山金刹照方塘。殿前日暮高风起，松子声声打石床。
杂体诗 奉和鲁望齐梁怨别次韵::皮日休::芙蓉泣恨红铅落，一朵别时烟似幕。鸳鸯刚解恼离心，夜夜飞来櫂边泊。
杂体诗 奉和鲁望晓起回文::皮日休::孤烟晓起初原曲，碎树微分半浪中。湖后钓筒移夜雨，竹傍眠几侧晨风。图梅带润轻霑墨，画藓经蒸半失红。无事有杯持永日，共君惟好隐墙东。
杂体诗 奉和鲁望闲居杂题五首 晚秋吟::皮日休::东皋烟雨归耕日，免去玄冠手刈禾。火满酒炉诗在口，今人无计奈侬何。
杂体诗 奉和鲁望闲居杂题五首 好诗景::皮日休::青盘香露倾荷女，子墨风流更不言。寺寺云萝堪度日，京尘到死扑侯门。
杂体诗 奉和鲁望闲居杂题五首 醒闻桧::皮日休::解洗余酲晨半酉，星星仙吹起云门。耳根无厌听佳木，会尽山中寂静源。
杂体诗 奉和鲁望闲居杂题五首 寺钟暝::皮日休::百缘斗薮无尘土，寸地章煌欲布金。重击蒲牢唅山日，冥冥烟树睹栖禽。
杂体诗 奉和鲁望闲居杂题五首 砌思步::皮日休::襹襹古薜绷危石，切切阴螀应晚田。心事万端何处止，少夷峰下旧云泉。
杂体诗 奉和鲁望药名离合夏月即事三首 一::皮日休::季春人病抛芳杜，仲夏溪波绕坏垣。衣典浊醪身倚桂，心中无事到云昏。
杂体诗 奉和鲁望药名离合夏月即事三首 二::皮日休::数曲急溪冲细竹，叶舟来往尽能通。草香石冷无辞远，志在天台一遇中。
杂体诗 奉和鲁望药名离合夏月即事三首 三::皮日休::桂叶似茸含露紫，葛花如绶蘸溪黄。连云更入幽深地，骨录闲携相猎郎。
杂体诗 怀锡山药名离合二首 一::皮日休::暗窦养泉容决决，明园护桂放亭亭。历山居处当天半，夏里松风尽足听。
杂体诗 怀锡山药名离合二首 二::皮日休::晓景半和山气白，薇香清净杂纤云。实头自是眠平石，脑侧空林看虎群。
杂体诗 怀鹿门县名离合二首 一::皮日休::山瘦更培秋后桂，溪澄闲数晚来鱼。台前过雁盈千百，泉石无情不寄书。
杂体诗 怀鹿门县名离合二首 二::皮日休::十里松萝阴乱石，门前幽事雨来新。野霜浓处怜残菊，潭上花开不见人。
杂体诗 奉和鲁望寒日古人名一绝::皮日休::北顾欢游悲沈宋，南徐陵寝叹齐梁。水边韶景无穷柳，寒被江淹一半黄。
五歌 放牛::陆龟蒙::江草秋穷似秋半，十角吴牛放江岸。邻肩抵尾乍依隈，横去斜奔忽分散。荒陂断堑无端入，背上时时孤鸟立。日暮相将带雨归，田家烟火微茫湿。
五歌 雨夜::陆龟蒙::屋小茅干雨声大，自疑身着蓑衣卧。兼似孤舟小泊时，风吹折苇来相佐。我有愁襟无可那，才成好梦刚惊破。背壁残灯不及萤，重挑却向灯前坐。
五歌 食鱼::陆龟蒙::江南春旱鱼无泽，岁晏未曾腥鼎鬲。今朝有客卖鲈鲂，手提见我长于尺。呼儿舂取红莲米，轻重相当加十倍。且作吴羹助早餐，饱卧晴檐曝寒背。横戈负羽正纷纷，祗用骁雄不用文。争如晓夕讴吟样，好伴沧洲白鸟群。
庆封宅古井行::陆龟蒙::古甓团团藓花碧，鼎渫寒泉深百尺。江南戴白尽能言，此地曾为庆封宅。庆封嗜酒荒齐政，齐人剪族封奔迸。虽过鲁国羞鲁儒，欲弄吴民窃吴柄。吴分岩邑号朱方，子家负固心彊梁。泽车豪马驰似水，锦凤玉龙森若墙。一朝云梦围兵至，胸陷锋铓脑涂地。因知富德不富财，颜氏箪瓢有深意。宣父尝违盗泉水，懦夫立事贪夫止。今歌此井示吴人，断绠沉瓶自兹始。
句曲山朝真词二首 迎真::陆龟蒙::九华磬荅寒泉急，十绝幡摇翠微湿。司命旍旌未下来，焚香抱简凝神立。残星下照霓襟冷，缺月才分鹤轮影。空洞灵章发一声，春来万壑烟花醒。
二遗诗::陆龟蒙::谁从毫末见参天，又到苍苍化石年。万古清风吹作籁，一条寒溜滴成穿。闲追金带徒劳恨，静格朱丝更可怜。幸与野人俱散诞，不烦良匠更雕镌。
䴔䴖::陆龟蒙::词赋曾夸鸀鳿流，果为名误别沧洲。虽蒙静置疏笼晚，不似闲栖折苇秋。自昔稻粱高鸟畏，至今珪组野人雠。防徽避缴无穷事，好与裁书谢白鸥。
新秋月夕客有自远相寻者作吴体二首以赠 一::陆龟蒙::风初寥寥月乍满，杉篁左右供余清。因君一话故山事，忆鹤互应深溪声。云门老森定未起，白阁道士遥相迎。日闻羽檄日夜急，掉臂欲归岩下行。
新秋月夕客有自远相寻者作吴体二首以赠 二::陆龟蒙::惊闻远客访良夜，扶病起坐纶巾欹。清谈白纻思悄悄，玉绳银汉光离离。三吴烟雾且如此，百越琛賮来何时。林端片月落未落，强慰别情言后期。
闲书::陆龟蒙::病学高僧置一床，披衣才暇即焚香。闲阶雨过苔花润，小簟风来薤叶凉。南国羽书催部曲，东山毛褐傲羲皇。升平闻道无时节，试问中林亦不妨。
独夜::陆龟蒙::新秋霁夜有清境，穷襜病容无佳期。生公把经向石说，而我对月须人为。独行独坐亦独酌，独玩独吟还独悲。古称独坐与独立，若比群居终校奇。
寄吴融::陆龟蒙::一夜秋声入井桐，数枝危绿怕西风。霏霏晚砌烟华上，淅淅疏帘雨气通。君整输蹄名未了，我依琴鹤病相攻。到头江畔从渔事，织作中流万尺篊。
中秋待月::陆龟蒙::转缺霜轮上转迟，好风偏似送佳期。帘斜树隔情无限，烛暗香残坐不辞。最爱笙调闻北里，渐看星澹失南箕。何人为校清凉力，未似初圆欲午时。
重忆白菊::陆龟蒙::我怜贞白重寒芳，前后丛生夹小堂。月朵暮开无绝艳，风茎时动有奇香。何惭谢雪清才咏，不羡刘梅贵主妆。更忆幽窗凝一梦，夜来村落有微霜。
别墅怀归::陆龟蒙::水国初冬和暖天，南荣方好背阳眠。题诗朝忆复暮忆，见月上弦还下弦。遥为晚花吟白菊，近炊香稻识红莲。何人授我黄金百，买取苏君负郭田。
寄淮南郑宝书记::陆龟蒙::记室千年翰墨孤，唯君才学似应徐。五丁驱得神功尽，二酉搜来秘检疏。炀帝帆樯留泽国，淮王笺奏入班书。清词醉草无因见，但钓寒江半尺鲈。
小雪后书事::陆龟蒙::时候频过小雪天，江南寒色未曾偏。枫汀尚忆逢人别，麦陇唯应欠雉眠。更拟结茅临水次，偶因行药到村前。邻翁意绪相安慰，多说明年是稔年。
寒夜同袭美访北禅院寂上人::陆龟蒙::月楼风殿静沈沈，披拂霜华访道林。鸟在寒枝栖影动，人依古堞坐禅深。明时尚阻青云步，半夜犹追白石吟。自是海边鸥伴侣，不劳金偈更降心。
和袭美江南道中怀茅山广文南阳博士三首次韵 一::陆龟蒙::一片轻帆背夕阳，望三峰拜七真堂。天寒夜漱云牙净，雪坏晴梳石髪香。自拂烟霞安笔格，独开封检试砂床。莫言洞府能招隐，会辗飙轮见玉皇。
和袭美江南道中怀茅山广文南阳博士三首次韵 二::陆龟蒙::壶中行坐可携天，何况林间息万缘。组绶任垂三品石，佩环从落四公泉。丹台已运阴阳火，碧简须雕次第仙。想得雷平春色动，五芝烟甲又芊眠。
和袭美江南道中怀茅山广文南阳博士三首次韵 三::陆龟蒙::良常应不动移文，金醴从酸亦自醺。桂父旧歌飞绛雪，桐孙新韵倚玄云。春临柳谷莺先觉，曙醮芜香鹤共闻。珍重双双玉条脱，尽凭三岛寄羊君。
早春雪中作吴体寄袭美::陆龟蒙::迎春避腊不肯下，欺花冻草还飘然。光填马窟盖塞外，势压鹤巢偏殿巅。山炉瘿节万状火，墨突干衰孤穗烟。君披鹤氅独自立，何人解道真神仙。
奉和袭美吴中言情见寄次韵::陆龟蒙::菰烟芦雪是侬乡，钓线随身好坐忘。徒爱右军遗点画，闲披左氏得膏盲。无因月殿闻移屧，只有风汀去采香。莫问江边渔艇子，玉皇看赐羽衣裳。
和袭美扬州看辛夷花次韵::陆龟蒙::柳疏梅堕少春丛，天遣花神别致功。高处朵稀难避日，动时枝弱易为风。堪将乱蘂添云肆，若得千株便雪宫。不待群芳应有意，等闲桃杏即争红。
奉和袭美行次野梅次韵::陆龟蒙::飞櫂参差拂早梅，强欺寒色尚低徊。风怜薄媚留香与，月会深情借艳开。梁殿得非萧帝瑞，齐宫应是玉儿媒。不知谢客离肠醒，临水应添万恨来。
奉和袭美暇日独处见寄::陆龟蒙::谢府殷楼少暇时，又抛清宴入书帷。三千余岁上下古，八十一家文字奇。冷梦汉皋怀鹿隐，静怜烟岛觉鸿离。知君满箧前朝事，凤诺龙奴借与窥。
独夜有怀因作吴体寄袭美::陆龟蒙::人吟侧景抱冻竹，鹤梦缺月沈枯梧。清涧无波鹿无魄，白云有根虬有须。云虬涧鹿真逸调，刀名锥利非良图。不然快作燕市饮，笑抚肉枅眠酒垆。
阖闾城北有卖花翁讨春之士往往造焉因招袭美::陆龟蒙::故城边有卖花翁，水曲舟轻去尽通。十亩芳菲为旧业，一家烟雨是元功。闲添药品年年别，笑指生涯树树红。若要见春归处所，不过携手问东风。
奉和袭美病中庭际海石榴花盛发见寄次韵::陆龟蒙::紫府真人饷露囊，猗兰灯烛未荧煌。丹华乞曙先侵日，金焰欺寒却照霜。谁与佳名从海曲，只应芳裔出河阳。那堪谢氏庭前见，一段清香染郄郎。
袭美以春橘见惠兼之雅篇因次韵酬谢::陆龟蒙::到春犹作九秋鲜，应是亲封白帝烟。良玉有浆须让味，明珠无颣亦羞圆。堪居汉苑霜梨上，合在仙家火枣前。珍重更过三十子，不堪分付野人边。
奉和袭美病中书情寄上崔谏议次韵::陆龟蒙::或偃虚斋或在公，蔼然林下昔贤风。庭前有蝶争烟蘂，帘外无人报水筒。行药不离深幌底，寄书多向远山中。西园夜烛偏堪忆，曾为题诗刻半红。
奉和袭美病孔雀::陆龟蒙::懒移金翠傍檐楹，斜倚芳丛旧态生。唯奈瘴烟笼饮啄，可堪春雨滞飞鸣。鸳鸯水畔回头羡，豆蔻图前举眼惊。争得鹧鸪来伴着，不妨还校有心情。
上元日道室焚修寄袭美::陆龟蒙::三清今日聚灵官，玉刺齐抽谒广寒。执盖冒花香寂历，侍晨交佩响阑珊。将排凤节分阶易，欲校龙书下笔难。唯有世尘中小兆，夜来心拜七星坛。
正月十五惜春寄袭美::陆龟蒙::六分春色一分休，满眼东波尽是愁。花匠凝寒应束手，酒龙多病尚垂头。无穷懒惰齐中散，有底机谋敌右侯。见织短篷裁小檝，拿烟闲弄个渔舟。
袭美病中闻余游颜家园见寄次韵酬之::陆龟蒙::日华风蕙正交光，羯末相携籍草塘。佳酒旋倾醽醁嫩，短船闲弄木兰香。烟丝鸟拂来萦带，蘂榼人收去约簧。今日好为联句会，不成刚为欠檀郎。
春雨即事寄袭美::陆龟蒙::小谢轻埃日日飞，城边江上阻春晖。虽愁野岸花房冻，还得山家药笋肥。双屐著频看齿折，败裘披苦见毛稀。比邻钓叟无尘事，洒笠鸣蓑夜半归。
偶掇野蔬寄袭美有作::陆龟蒙::野园烟里自幽寻，嫩甲香蕤引渐深。行歇每依鸦舅影，挑频时见鼠姑心。凌风蔼彩初携笼，带露虚疏或贮襟。欲助春盘还爱否，不妨萧洒似家林。
奉和袭美卧疾感春见寄次韵::陆龟蒙::共寻花思极飞腾，病带春寒去未能。烟径水涯多好鸟，竹床蒲椅但高僧。须知日富为神授，只有家贫免盗憎。除却数函图籍外，更将何事结良朋。
徐方平后闻赦因寄袭美::陆龟蒙::新春旒扆御翚轩，海内初传涣汗恩。秦狱已收为厉气，瘴江初返未招魂。英材尽作龙蛇蛰，战地多成虎豹村。除却数般伤痛外，不知何事及王孙。
次和袭美病后春思::陆龟蒙::气和灵府渐氤氲，酒有贤人药有君。七字篇章看月得，百劳言语傍花闻。闲寻古寺消晴日，最忆深溪枕夜云。早晚共摇孤艇去，紫屏风外碧波文。
袭美以公斋小宴见招因代书寄之::陆龟蒙::早云才破漏春阳，野客晨兴喜又忙。自与酌量煎药水，别教安置晒书床。依方酿酒愁迟去，借样裁巾怕索将。唯待数般幽事了，不妨还入少年场。
京口::陆龟蒙::江干古渡伤离情，断山零落春潮平。东风料峭客帆远，落叶夕阳天际明。战舸昔浮千骑去，钓舟今载一翁轻。可怜宋帝筹帷处，苍翠无烟草自生。
润州送人往长洲::陆龟蒙::秋来频上向吴亭，每上思归意剩生。废苑池台烟里色，夜村蓑笠雨中声。汀洲月下菱船疾，杨柳风高酒斾轻。君住松江多少日，为尝鲈鲙与莼羹。
润州江口送人谒池阳卫郎中::陆龟蒙::山翁曾约旧交欢，须拂侯门侧注冠。月在石头摇戍角，风生江口亚帆竿。闲随野醉溪声闹，独伴清谭晓色残。待取新秋归更好，九华苍翠入楼寒。
闻袭美有亲迎之期因以寄贺::陆龟蒙::梁鸿夫妇欲双飞，细雨轻寒拂雉衣。初下雪窗因眷恋，次乘烟幰奈光辉。参差扇影分华月，断续箫声落翠微。见说春风偏有贺，露花千朵照庭闱。
袭美以巨鱼之半见分因以酬谢::陆龟蒙::谁与春江上信鱼，可怜霜刃截来初。鳞隳似撤骚人屋，腹断疑伤远客书。避网几跳山影破，逆风曾蹙浪花虚。今朝最是家童喜，免泥荒畦掇野蔬。
奉和袭美馆娃宫怀古次韵::陆龟蒙::镂楣消落濯春雨，苍翠无言空断崖。草碧未能忘帝女，燕轻犹自识宫钗。江山祗有愁容在，剑珮应和愧色埋。赖在伍员骚思少，吴王才免似荆怀。
同袭美游北禅院::陆龟蒙::连延花蔓映风廊，岸帻披襟到竹房。居士祗今开梵处，先生曾是草玄堂。清尊林下看香印，远岫窗中挂钵囊。今日有情消未得，欲将名理问思光。
袭美以紫石砚见赠以诗迎之::陆龟蒙::霞骨坚来玉自愁，琢成飞燕古钗头。澄沙脆弱闻应伏，青铁沈埋见亦羞。最称风亭批碧简，好将云窦渍寒流。君能把赠闲吟客，遍写江南物象酬。
和袭美送孙发百篇游天台::陆龟蒙::直应天授与诗情，百咏唯消一日成。去把彩毫挥下国，归参黄绶别春卿。闲窥碧落怀烟雾，暂向金庭隐姓名。珍重兴公徒有赋，石梁深处是君行。
蔷薇::陆龟蒙::倚墙当户自横陈，致得贫家似不贫。外布芳菲虽笑日，中含芒刺欲伤人。清香往往生遥吹，狂蔓看看及四邻。遇有客来堪玩处，一端晴绮照烟新。
奉和袭美开元寺佛钵诗::陆龟蒙::空王初受逞神功，四钵须臾现一重。持次想添香积饭，覆时应带步罗锺。光寒好照金毛鹿，响静堪降白耳龙。从此宝函香里见，不须西去诣灵峰。
酬袭美夏首病愈见招次韵::陆龟蒙::雨多青合是垣衣，一幅蛮笺夜款扉。蕙带又闻宽沈约，茅斋犹自忆王微。方灵祗在君臣正，篆古须抛点画肥。除却伴谈秋水外，野鸥何处更忘机。
新夏东郊闲泛有怀袭美::陆龟蒙::迟于春日好于秋，野客相携上钓舟。经略彴时冠暂亚，佩笭箵后带频搊。蒹葭鹭起波摇笠，村落蚕眠树挂钩。料得祗君能爱此，不争烟水似封侯。
四月十五日道室书事寄袭美::陆龟蒙::乌饭新炊芼臛香，道家斋日以为常。月苗杯举存三洞，云蘂函开叩九章。一掬阳泉堪作雨，数铢秋石欲成霜。可中值著雷平信，为觅闲眠苦竹床。
奉和袭美登初阳楼寄怀北平郎中::陆龟蒙::远窗浮槛亦成年，几伴杨公白昼筵。日暖烟花曾扑地，气浮星象却归天。闲将水石侵军垒，醉引笙歌上钓船。无限恩波犹在目，东风吹起细漪涟。
奉和袭美所居首夏水木尤清适然有作次韵::陆龟蒙::柿阴成列药花空，却忆桐江下钓筒。亦以鱼虾供熟鹭，近缘樱笋识邻翁。闲分酒剂多还少，自记书签白间红。更爱夜来风月好，转思玄度对支公。
奉和袭美题达上人药圃二首 一::陆龟蒙::药味多从远客赍，旋添花圃旋成畦。三桠旧种根应异，九节初移叶尚低。山荚便和幽涧石，水芝须带本池泥。从今直到清秋日，又有香苗几番齐。
奉和袭美题达上人药圃二首 二::陆龟蒙::净名无语示清羸，药草搜来喻更微。一雨一风皆遂性，花开花落尽忘机。教疏兔镂金弦乱，自拥龙刍紫汞肥。莫怪独亲幽圃坐，病容销尽欲依归。
奉和袭美怀华阳润卿博士三首 一::陆龟蒙::几降真官授隐书，洛公曾到梦中无。眉间入静三辰影，肘后通灵五岳图。北洞树形如曲盖，东凹山色入薰炉。金墟福地能容否，愿作冈前蒋负刍。
奉和袭美怀华阳润卿博士三首 二::陆龟蒙::火景应难到洞宫，萧闲堂冷任天风。谈玄麈尾抛云底，服散龙胎在酒中。有路还将赤城接，无泉不共紫河通。奇编早晚教传授，免以神仙问葛洪。
奉和袭美怀华阳润卿博士三首 三::陆龟蒙::终日焚香礼洞云，更思琪树转劳神。曾寻下泊常经月，不到中峰又累春。仙道最高黄玉箓，暑天偏称白纶巾。清斋若见茅司命，乞取朱儿十二斤。
以竹夹膝寄赠袭美::陆龟蒙::截得筼筜冷似龙，翠光横在暑天中。堪临薤簟闲凭月，好向松窗卧跂风。持赠敢齐青玉案，醉吟偏称碧荷筒。添君雅具教多著，为著西斋谱一通。
奉和袭美夏景无事因怀章来二上人次韵 一::陆龟蒙::檐外青阳有二梅，折来堪下冻醪杯。高杉自欲生龙脑，小弁谁能寄鹿胎。丽事肯教饶沈谢，谈微何必减宗雷。还闻拟结东林社，争奈渊明醉不来。
奉和袭美夏景无事因怀章来二上人次韵 二::陆龟蒙::忽忆高僧坐夏堂，厌泉声闹笑云忙。山重海澹怀中印，月冷风微宿上方。病后书求嵩少药，定回衣染贝多香。何时更问逍遥义，五粒松阴半石床。
顷自桐江得一钓车以袭美乐烟波之思因出以为玩俄辱三篇复抒酬荅 一::陆龟蒙::旋屈金钩劈翠筠，手中盘作钓鱼轮。忘情不效孤醒客，有意闲窥百丈鳞。雨似轻埃时一起，云如高盖强相亲。任他华毂低头笑，此地终无覆败人。
顷自桐江得一钓车以袭美乐烟波之思因出以为玩俄辱三篇复抒酬荅 二::陆龟蒙::曾招渔侣下清浔，独茧初随一锤深。细辗烟华无辙迹，静含风力有车音。相呼野饭依芳草，迭和山歌逗远林。得失任渠但取乐，不曾生个是非心。
顷自桐江得一钓车以袭美乐烟波之思因出以为玩俄辱三篇复抒酬荅 三::陆龟蒙::病来县著脆缗丝，独喜高情为我持。数幅尚凝烟雨态，三篇能赋蕙兰词。云深石静闲眠稳，月上江平放溜迟。第一莫教谙此境，倚天功业待君为。
奉和袭美夏景冲澹偶作次韵二首 一::陆龟蒙::蝉雀参差在扇纱，竹襟轻利箨冠斜。垆中有酒文园会，琴上无弦靖节家。芝畹烟霞全覆穗，橘洲风浪半浮花。闲思两地忘名者，不信人间髪解华。
奉和袭美夏景冲澹偶作次韵二首 二::陆龟蒙::祗于池曲象山幽，便是潇湘浸石楼。斜拂芡盘轻鹜下，细穿菱线小鲵游。闲开茗焙尝须遍，醉拨书帷卧始休。莫道仙家无好爵，方诸还拜碧琳侯。
奉和袭美送李明府之任南海::陆龟蒙::春尽之官直到秋，岭云深处凭泷楼。居人爱近沈珠浦，候吏多来拾翠洲。賨税尽应输紫贝，蛮童多学佩金钩。知君不恋南枝久，抛却经冬白罽裘。
奉和袭美寄题罗浮轩辕先生所居::陆龟蒙::鼎成仙驭入崆峒，百世犹传至道风。暂应青词为穴凤，却思丹徼伴冥鸿。金公的的生炉际，琼刃时时到梦中。预恐浮山归有日，载将云室十洲东。
奉和袭美宿报恩寺水阁::陆龟蒙::峰抱池光曲岸平，月临虚槛夜何清。僧穿小桧才分影，鱼掷高荷渐有声。因忆故山吟易苦，各横秋簟梦难成。周颙不用裁书劝，自得凉天证道情。
奉和袭美醉中偶作见寄次韵::陆龟蒙::海鹤飘飘韵莫侪，在公犹与俗情乖。初呈酒务求专判，合祷山祠请自差。永夜谭玄侵罔象，一生交态忘形骸。怜君醉墨风流甚，几度题诗小谢斋。
奉和袭美寄滑州李副使员外::陆龟蒙::洛生闲咏正抽毫，忽傍旌旗著战袍。檄下连营皆破胆，剑离孤匣欲吹毛。清秋月色临军垒，半夜淮声入贼壕。除却征南为上将，平徐功业更谁高。
奉和袭美吴中言怀寄南海二同年::陆龟蒙::曾见凌风上赤霄，尽将华藻赴嘉招。城连虎踞山图丽，路入龙编海舶遥。江客渔歌冲白荇，野禽人语映红蕉。庭中必有君迁树，莫向空台望汉朝。
奉和袭美伤史拱山人::陆龟蒙::曾说山栖欲去寻，岂知霜骨葬寒林。常依净住师冥目，兼事容成学算心。逋客预斋还梵唱，老猿窥祭亦悲吟。唯君独在江云外，谁诔孤贞置岘岑。
怀杨台文杨鼎文二秀才::陆龟蒙::秋早相逢待得春，崇兰清露小山云。寒花独自愁中见，曙角多同醒后闻。钓具每随轻舸去，诗题闲上小楼分。重思醉墨纵横甚，书破羊欣白练裙。
奉和袭美谢友人惠人参::陆龟蒙::五叶初成椵树阴，紫团峰外即鸡林。名参鬼盖须难见，材似人形不可寻。品第已闻升碧简，携持应合重黄金。殷勤润取相如肺，封禅书成动帝心。
算山::陆龟蒙::水绕苍山固护来，当时盘踞实雄才。周郎计策清宵定，曹氏楼船白昼灰。五十八年争虎视，三千余骑骋龙媒。何如今日家天下，阊阖门临万国开。
寄茅山何威仪二首 一::陆龟蒙::大小三峰次九华，灵踪今尽属何家。汉时仙上云巅鹤，蜀地春开洞底花。闲傍积岚寻瀑眼，便凌残雪探芝芽。年来已奉黄庭教，夕炼腥魂晓吸霞。
寄茅山何威仪二首 二::陆龟蒙::曾向人间拜节旄，乍疑因梦到仙曹。身轻曳羽霞襟狭，髻耸峨烟鹿帻高。山暖不荤峰上薤，水寒仍落洞中桃。从闻此日搜奇话，转觉魂飞夜夜劳。
早秋吴体寄袭美::陆龟蒙::荒庭古树只独倚，败蝉残蛩苦相仍。虽然诗胆大如斗，争奈愁肠牵似绳。短烛初添蕙幌影，微风渐折蕉衣棱。安得弯弓似明月，快箭拂下西飞鹏。
病中秋怀寄袭美::陆龟蒙::病容愁思苦相兼，清镜无形未我嫌。贪广异蔬行径窄，故求偏药出钱添。同人散后休赊酒，双燕辞来始下帘。更有是非齐未得，重凭詹尹拂龟占。
秋赋有期因寄袭美::陆龟蒙::云似无心水似闲，忽思名在贡书间。烟霞鹿弁聊悬著，邻里渔舠暂解还。文章病来犹满箧，药苗衰后即离山。广寒宫树枝多少，风送高低便可攀。
和袭美新秋即事次韵三首 一::陆龟蒙::心似孤云任所之，世尘中更有谁知。愁寻冷落惊双鬓，病得清凉减四支。怀旧药溪终独往，宿枯杉寺已频期。兼须为月求高处，即是霜轮杀满时。
和袭美新秋即事次韵三首 二::陆龟蒙::帆檝衣裳尽钓徒，往来踪迹遍三吴。闲中展卷兴亡小，醉后题诗点画麤。松岛伴谭多道气，竹窗孤梦岂良图。还须待致升平了，即往扁舟放五湖。
和袭美新秋即事次韵三首 三::陆龟蒙::声利从来解破除，秋滩唯忆下桐庐。鸬鹚阵合残阳少，蜻蛚吟高冷雨疏。辩伏南华论指指，才非玄晏借书书。当时任使真堪笑，波上三年学炙鱼。
和袭美赠南阳润卿将归雷平::陆龟蒙::朝市山林隐一般，却归那减卧云懽。堕阶红叶谁收得，半盎清醪客酹干。玉笈诗成吟处晓，金沙泉落梦中寒。真仙若降如相问，曾步星罡绕醮坛。
顾道士亡弟子奉束帛乞铭于袭美因赋戏赠::陆龟蒙::童初真府召为郎，君与抽毫刻便房。亦谓神仙同许郭，不妨才力似班扬。比于黄绢词尤妙，酬以霜缣价未当。唯我有文无卖处，笔锋销尽墨池荒。
和访寂上人不遇::陆龟蒙::芭蕉霜后石栏荒，林下无人闭竹房。经抄未成抛素几，锡环应撼过寒塘。蒲团为拂浮埃散，茶器空怀碧饽香。早晚却还宗炳社，夜深风雪对禅床。
秋夕文宴::陆龟蒙::笔阵初临夜正清，击铜遥认小金钲。飞觥壮若游燕市，觅句难于下赵城。隔岭故人因会忆，傍檐栖鸟带吟惊。梁王座上多词客，五韵甘心第七成。
南阳广文欲于荆襄卜居袭美有赠代酬次韵::陆龟蒙::不知天隐在何乡，且欲烟霞迹暂双。鹤庙未能齐月驭，鹿门聊拟并云窗。藓衔荒磴移桑屐，花浸春醪挹石缸。莫惜查头容钓伴，也应东印有余江。
和袭美寄毗陵魏处士朴::陆龟蒙::经苑初成墨沼开，何人林下肯寻来。若非宗测图山后，即是韩康卖药回。溪籁自吟朱鹭曲，沙云还作白鸥媒。唯应地主公田熟，时送君家麹糵材。
和袭美初冬偶作寄南阳润卿次韵::陆龟蒙::逐日生涯敢计冬，可嗟寒事落然空。窗怜返照缘书小，庭喜新霜为橘红。衰柳尚能和月动，败兰犹拟倩烟笼。不知海上今清浅，试与飞书问洛公。
和袭美冬晓章上人院::陆龟蒙::山寒偏是晓来多，况值禅窗雪气和。病客功夫经未演，故人书信纳新磨。闲临静案修茶品，独傍深溪记药科。从此逍遥知有地，更乘清月伴君过。
和袭美寄题镜岩周尊师所居::陆龟蒙::见说身轻鹤不如，石房无侣共云居。清晨自削灵香柹，独夜空吟碧落书。十洞飞精应遍吸，一簪秋髪未曾梳。知君便入悬珠会，早晚东骑白鲤鱼。
寒夜文宴得惊字::陆龟蒙::各将寒调触诗情，旋见微澌入砚生。霜月满庭人暂起，汀洲半夜雁初惊。三秋每为仙题想，一日多因累句倾。千里建康衰草外，含毫谁是忆昭明。
送润卿还华阳::陆龟蒙::何事轻舟近腊回，茅家兄弟欲归来。封题玉洞虚无奏，点检霜坛沆瀣杯。云肆先生分气调，山图公子爱词才。殷勤为向东乡荐，洒扫含真雪后台。
和袭美为新罗弘惠上人撰灵鹫山周禅师碑送归诗::陆龟蒙::一函迢递过东瀛，祗为先生处乞铭。已得雄词封静检，却怀孤影在禅庭。春过异国人应写，夜读沧洲怪亦听。遥想勒成新塔下，尽望空碧礼文星。
和袭美寒日书斋即事三首每篇各用一韵 一::陆龟蒙::不必探幽上郁冈，公斋吟啸亦何妨。唯求薏苡供僧食，别着氍毹待客床。春近带烟分短蕙，晓来冲雪撼疏篁。余杭山酒犹封在，遥嘱高人未肯尝。
和袭美寒日书斋即事三首每篇各用一韵 二::陆龟蒙::已上星津八月槎，文通犹自学丹砂。仙经写得空三洞，隐士招来别九华。静对真图呼绿齿，偶开神室问黄芽。方诸更是怜才子，锡赉于君合有差。
和袭美寒日书斋即事三首每篇各用一韵 三::陆龟蒙::名价皆酬百万余，尚怜方丈讲玄虚。西都宾问曾成赋，东海人求近著书。茅洞烟霞侵寤寐，檀溪风月挂樵渔。清朝还要廷臣在，两地宁容便结庐。
和袭美腊后送内大德从朂游天台::陆龟蒙::应缘南国尽南宗，欲访灵溪路暗通。归思不离双阙下，去程犹在四明东。铜缾净贮桃花雨，金策闲摇麦穗风。若恋吾君先拜疏，为论台岳未封公。
和袭美寄题玉霄峰叶涵象尊师所居::陆龟蒙::天台一万八千丈，师在浮云端掩扉。永夜祗知星斗大，深秋犹见海山微。风前几降青毛节，雪后应披白羽衣。南望烟霞空再拜，欲将飞魄问灵威。
南阳广文博士还雷平后寄::陆龟蒙::微微春色染林塘，亲拨烟霞坐涧房。阴洞雪胶知未入，浊醪风破的偷尝。芝台晓用金铛煮，星度闲将玉铪量。几遍侍晨官欲降，曙坛先起独焚香。
和袭美题支山南峰僧次韵::陆龟蒙::眉毫霜细欲垂肩，自说初栖海岳年。万壑烟霞秋后到，一林风雨夜深禅。时翻贝叶添新藏，间插松枝护小泉。好是清冬无外事，匡林斋罢向阳眠。
送董少卿游茅山::陆龟蒙::威辇高悬度世名，至今仙裔作公卿。将随羽节朝珠阙，曾佩鱼符管赤城。云冻尚含孤石色，雪干犹堕古松声。应知四扇灵方在，待取归时绿髪生。
和袭美寄怀南阳润卿::陆龟蒙::高抱相逢各绝尘，水经山疏不离身。才情未拟汤从事，玄解犹嫌竺道人。霞染洞泉浑变紫，雪披江树半和春。谁怜故国无生计，唯种南塘二亩芹。
袭美将以绿罽为赠因成四韵::陆龟蒙::三迳风霜若利刀，襜褕吹断罥蓬蒿。病中祗自悲龙具，世上何人识羽袍。狐貉近怀珠履贵，薜萝遥羡白巾高。陈王轻煖如相遗，免致衰荷效广骚。
和过张祜处士丹阳故居::陆龟蒙::胜华通子共悲辛，荒迳今为旧宅邻。一代交游非不贵，五湖风月合教贫。魂应绝地为才鬼，名与遗编在史臣。闻道平生多爱石，至今犹泣洞庭人。
和袭美先辈悼鹤::陆龟蒙::一夜圆吭绝不鸣，八公虚道得千龄。方添上客云眠思，忽伴中仙剑解形。但掩丛毛穿古堞，永留寒影在空屏。君才幸自清如水，更向芝田为刻铭。
和袭美伤开元观顾道士::陆龟蒙::何事神超入杳冥，不骑孤鹤上三清。多应白简迎将去，即是朱陵炼更生。药奠肯同椒醑味，云谣空替薤歌声。武皇徒有飘飘思，谁问山中宰相名。
和袭美醉中即席赠润卿博士次韵::陆龟蒙::共是虚皇简上仙，清词如羽欲飘然。登山凡著几緉屐，破浪欲乘千里船。远梦只留丹井畔，闲吟多在酒旗前。谁知海上无名者，只记渔歌不记年。
送浙东德师侍御罢府西归::陆龟蒙::王谢遗踪玉籍仙，三年闲上鄂君船。诗怀白阁僧吟苦，俸买青田鹤价偏。行次野枫临远水，醉中衰菊卧凉烟。芙蓉散尽西归去，唯有山阴九万笺。
送羊振文先辈往桂阳归觐::陆龟蒙::风雅先生去一麾，过庭才子趣归期。让王门外开帆叶，义帝城中望戟支。郢路渐寒飘雪远，湘波初暖涨云迟。灵均精魄如能问，又得千年贾傅词。
袭美留振文宴龟蒙抱病不赴猥示倡和因次韵酬谢::陆龟蒙::绮席风开照露晴，祗将茶荈代云觥。繁弦似玉纷纷碎，佳妓如鸿一一惊。毫健几多飞藻客，羽寒寥落映花莺。幽人独自西窗晚，闲凭香柽反照明。
和袭美重送圆载上人归日本国::陆龟蒙::老思东极旧岩扉，却待秋风泛舶归。晓梵阳乌当石磬，夜禅阴火照田衣。见翻经论多盈箧，亲植杉松大几围。遥想到时思魏阙，只应遥拜望斜晖。
和袭美褚家林亭::陆龟蒙::一阵西风起浪花，绕栏杆下散瑶华。高窗曲槛仙侯府，卧苇荒芹白鸟家。孤岛待寒凝片月，远山终日送余霞。若知方外还如此，不要秋乘上海槎。
归雁::陆龟蒙::北走南征象我曹，天涯迢递翼应劳。似悲边雪音犹苦，初背岳云行未高。月岛聚栖防暗缴，风滩斜起避惊涛。时人不问随阳意，空拾栏边翡翠毛。
王先辈草堂::陆龟蒙::松迳隈云到静堂，杏花临涧水流香。身从乱后全家隐，日校人间一倍长。金箓渐加新品秩，玉皇偏赐羽衣裳。何如圣代弹冠出，方朔曾为汉侍郎。
伤越::陆龟蒙::越谿自古好风烟，盗束兵缠已半年。访戴客愁随水远，浣纱人泣共埃捐。临焦赖洒王师雨，欲堕重登刺史天。早晚山川尽如故，清吟闲上鄂君船。
新定陪太守一百五夜南馆玩月::陆龟蒙::风雨教春处处伤，一宵云尽见沧浪。全无片烛侵光彩，只有清滩助雪霜。烟蔽櫂歌归浦潊，露将花影到衣裳。却嫌殷浩南楼夕，一带秋声入恨长。
中元夜寄道侣二首 一::陆龟蒙::学饵霜茸骨未轻，每逢真夕梦还清。丁宁独受金妃约，许与亲题玉篆名。月苦撼残临水珮，风微飘断系云缨。须臾枕上桐窗晓，露压千枝滴滴声。
中元夜寄道侣二首 二::陆龟蒙::橘斋风露已清余，东郭先生病未除。孤枕易为蛩破梦，短檐难得燕传书。广云披日君应近，倒影裁花我尚疏。唯羡羽人襟似水，平持旄节步空虚。
寄怀华阳道士::陆龟蒙::华阳门外五芝生，飡罢愁君入杳冥。遥夜独栖还有梦，昔年相见便忘形。为分科斗亲铅椠，与说蜉蝣坐竹棂。醮后几时归紫阁，别来终日诵黄庭。闲教辨药僮名甲，静识窥巢鹤姓丁。绝涧饮羊春水腻，傍林烧石野烟腥。深沈谷响含疏磬，片段岚光落画屏。休采古书探禹穴，自刊新历鬬尧蓂。珠宫凤合迎萧史，玉籍人谁访蔡经。架上黑椽长褐稳，案头丹篆小符灵。霓轩入洞齐初月，羽节升坛拜七星。当路独行冲虎豹，向风孤啸起雷庭。凝神密室多生白，叙事聊编尽杀青。匝地山川皆暗写，隐天竽籁祗闲听。分张火力烧金灶，拂拭苔痕洗酒缾。翠壁上吟朝复暮，暖云边卧醉还醒。倚身长短裁筇杖，倩客高低结草亭。直用森严朝北帝，爱将清浅问东溟。常思近圃看栽杏，拟借邻峰伴采苓。揜树半扉晴霭霭，背琴残烛晓荧荧。旧来扪虱知王猛，欲去为龙叹管宁。蟾魄几应临蕙帐，渔竿犹尚枕枫汀。衔烟细草无端绿，冒雨闲花作意馨。掠岸惊波沈翡翠，入檐斜照碍蜻蜓。初征汉栈宜飞檄，待破燕山好勒铭。六辔未收千里马，一囊空负九秋萤。我悲雌伏真方枘，他骋雄材似建瓴。合在深崖齐散术，自求沧海点流萍。频抛俗物心还爽，远忆幽期目剩暝。见买扁舟束真诰，手披仙语任扬舲。
陌上桑::陆龟蒙::皓齿还如贝色含，长眉亦似烟华贴。邻娃尽著绣裆襦，独自提筐采蚕叶。
自遣诗三十首 一::陆龟蒙::五年重别旧山村，树有交柯犊有孙。更感卞峰颜色好，晓云才散便当门。
自遣诗三十首 二::陆龟蒙::雪下孤村淅淅鸣，病魂无睡洒来清。心摇只待东窗晓，长愧寒鸡第一声。
自遣诗三十首 三::陆龟蒙::多情多感自难忘，只有风流共古长。座上不遗金带枕，陈王词赋为谁伤。
自遣诗三十首 四::陆龟蒙::甫里先生未白头，酒旗犹可战高楼。长鲸好鲙无因得，乞取艅艎作钓舟。
自遣诗三十首 五::陆龟蒙::花濑蒙蒙紫气昏，水边山曲更深村。终须拣取幽栖处，老桧成双便作门。
自遣诗三十首 六::陆龟蒙::阴洞曾为采药行，冷云凝绝烛微明。玉芝敲折琤然堕，合有真人上姓名。
自遣诗三十首 七::陆龟蒙::长叹人间髪易华，暗将心事许烟霞。病来前约分明在，药鼎书囊便是家。
自遣诗三十首 八::陆龟蒙::酝得秋泉似玉容，比于云液更应浓。思量北海徐刘辈，枉向人间号酒龙。
自遣诗三十首 九::陆龟蒙::羊侃多应自古豪，解盘金矟置纤腰。纵然此事教双得，不博溪田二顷苗。
自遣诗三十首 十::陆龟蒙::偶然携稚看微波，临水春寒一倍多。便使笔精如逸少，懒能书字换群鹅。
自遣诗三十首 十一::陆龟蒙::昔闻庄叟迢迢梦，又道韩生苒苒飞。知有姓名聊寄问，更无言语抱斜晖。
自遣诗三十首 十二::陆龟蒙::雪侵春事太无端，舞急微还近腊寒。应是也疑真宰怪，休时犹未遍林峦。
自遣诗三十首 十三::陆龟蒙::数尺游丝堕碧空，年年长是惹东风。争知天上无人住，亦有春愁鹤髪翁。
自遣诗三十首 十四::陆龟蒙::谁使寒鸦意绪娇，云情山晚动情憀。乱和残照纷纷舞，应索阳乌次第饶。
自遣诗三十首 十五::陆龟蒙::古往天高事渺茫，争知灵媛不凄凉。月娥如有相思泪，只待方诸寄两行。
自遣诗三十首 十六::陆龟蒙::本来云外寄闲身，遂与溪云作主人。一夜逆风愁四散，晓来零落傍衣巾。
自遣诗三十首 十七::陆龟蒙::渊明不待公田熟，乘兴先秋解印归。我为余粮春未去，到头谁是复谁非。
自遣诗三十首 十八::陆龟蒙::云拥根株抱石危，斲来文似瘦蛟螭。幽人带病慵朝起，只向春山尽日欹。
自遣诗三十首 十九::陆龟蒙::月澹花闲夜已深，宋家微咏若遗音。重思万古无人赏，露湿清香独满襟。
自遣诗三十首 二十::陆龟蒙::南岸春田手自农，往来横截半江风。有时不耐轻桡兴，暂欲蓬山访洛公。
自遣诗三十首 二十一::陆龟蒙::贤达垂竿小隐中，我来真作捕鱼翁。前溪一夜春流急，已学严滩下钓筒。
自遣诗三十首 二十二::陆龟蒙::水国君王又姓萧，风情由是冠南朝。灵和殿下巴江柳，十二旒前舞翠条。
自遣诗三十首 二十三::陆龟蒙::强梳蓬鬓整斜冠，片烛光微夜思阑。天意最饶惆怅事，单栖分付与春寒。
自遣诗三十首 二十四::陆龟蒙::无多药圃近南荣，合有新苗次第生。稚子不知名品上，恐随春草鬬输赢。
自遣诗三十首 二十五::陆龟蒙::一派溪随箬下流，春来无处不汀洲。漪澜未碧蒲犹短，不见鸳鸯正自由。
自遣诗三十首 二十六::陆龟蒙::山下花明水上曛，一桡青翰破霞文。越人但爱风流客，绣被何须属鄂君。
自遣诗三十首 二十七::陆龟蒙::妍华须是占时生，准拟差肩不近情。佳丽几时腰不细，荆王辛苦致宫名。
自遣诗三十首 二十八::陆龟蒙::姹女精神似月孤，敢将容易入洪炉。人间纵道铅华少，蝶翅新篁未肯无。
自遣诗三十首 二十九::陆龟蒙::贞白求丹变姓名，主恩潜助亦无成。侯家竟换梁天子，王整徒劳作外兵。
自遣诗三十首 三十::陆龟蒙::春雨能膏草木肥，就中林野碧含滋。唯余病客相逢背，一夜寒声减四肢。
别墅怀归::陆龟蒙::东去沧溟百里余，沿江潮信到吾庐。就中家在蓬山下，一日堪凭两寄书。
野井::陆龟蒙::朱阁前头露井多，碧梧桐下美人过。寒泉未必能如此，奈有银缾素绠何。
南征::陆龟蒙::丞相南征定有无，幕中谁是骋良图。遥知贼胆纵横破，绕帐生犀一万株。
夜泊咏栖鸿::陆龟蒙::可怜霜月暂相依，莫向衡阳趁逐飞。同是江南寒夜客，羽毛单薄稻粱微。
早行::陆龟蒙::水寒孤櫂触天文，直似乘槎去问津。纵使碧虚无限好，客星名字也愁人。
木兰堂::陆龟蒙::洞庭波浪渺无津，日日征帆送远人。几度木兰舟上望，不知元是此花身。
和袭美春夕陪崔谏议樱桃园宴::陆龟蒙::佳人芳树杂春蹊，花外烟蒙月渐低。几度艳歌清欲转，流莺惊起不成栖。
和袭美松江早春::陆龟蒙::柳下江餐待好风，暂时还得狎渔翁。一生无事烟波足，唯有沙边水勃公。
和袭美女坟湖::陆龟蒙::水平波淡遶回塘，鹤殉人沈万古伤。应是离魂双不得，至今沙上少鸳鸯。
和袭美泰伯庙::陆龟蒙::故国城荒德未荒，年年椒奠湿中堂。迩来父子争天下，不信人间有让王。
和袭美木兰院次韵::陆龟蒙::苦吟清漏迢迢极，月过花西尚未眠。犹忆故山欹警枕，夜来呜咽似流泉。
和袭美重题蔷薇::陆龟蒙::秾华自古不得久，况是倚春春已空。更被夜来风雨恶，满阶狼籍没多红。
和袭美春夕酒醒::陆龟蒙::几年无事傍江湖，醉倒黄公旧酒垆。觉后不知明月上，满身花影倩人扶。
和袭美木兰后池三咏 重台莲花::陆龟蒙::水国烟乡足芰荷，就中芳瑞此难过。风情为与吴王近，红萼常教一倍多。
和袭美木兰后池三咏 浮萍::陆龟蒙::晚来风约半池明，重叠侵沙绿罽成。不用临池更相笑，最无根蒂是浮名。
和袭美木兰后池三咏 白莲::陆龟蒙::素花多蒙别艳欺，此花真合在瑶池。还应有恨无人觉，月晓风清欲堕时。
和袭美重题后池::陆龟蒙::晓烟清露暗相和，浴雁浮鸥意绪多。却是陈王词赋错，枉将心事托微波。
和胥门闲泛::陆龟蒙::细桨轻撶下白蘋，故城花谢绿阴新。岂无今日逃名士，试问南塘著屧人。
袭美初植松桂偶题::陆龟蒙::轩阴冉冉移斜日，寒韵泠泠入晚风。烟格月姿曾不改，至今犹似在山中。
和袭美馆娃宫怀古五绝 一::陆龟蒙::三千虽衣水犀珠，半夜夫差国暗屠。犹有八人皆二八，独教西子占亡吴。
和袭美馆娃宫怀古五绝 二::陆龟蒙::一宫花渚漾涟漪，俀堕鸦鬟出茧眉。可料座中歌舞袖，便将残节拂降旗。
和袭美馆娃宫怀古五绝 三::陆龟蒙::几多云榭倚青冥，越焰烧来一片平。此地最应沾恨血，至今春草不匀生。
和袭美馆娃宫怀古五绝 四::陆龟蒙::江色分明练绕台，战帆遥隔绮疏开。波神自厌荒淫主，句践楼船稳帖来。
和袭美馆娃宫怀古五绝 五::陆龟蒙::宝袜香綦碎晓尘，乱兵谁惜似花人。伯劳应是精灵使，犹向残阳泣暮春。
和袭美虎丘寺西小溪闲泛三绝 一::陆龟蒙::树号相思枝拂地，鸟语提壶声满溪。云涯一里千万曲，直是渔翁行也迷。
和袭美虎丘寺西小溪闲泛三绝 二::陆龟蒙::荒柳卧波浑似困，宿云遮坞未全痴。云情柳意萧萧会，若问诸余总不知。
和袭美虎丘寺西小溪闲泛三绝 三::陆龟蒙::每逢孤屿一倚檝，便欲狂歌同采薇。任是烟萝中待月，不妨欹枕扣舷归。
和袭美天竺寺八月十五夜桂子::陆龟蒙::霜实常闻秋半夜，天台天竺堕云岑。如何两地无人种，却是湘漓是桂林。
戏题袭美书印囊::陆龟蒙::鹊衔龟顾妙无余，不爱封侯爱石渠。应笑休文过万卷，至今谁道沈家书。
和袭美钓侣二章 二::陆龟蒙::雨后沙虚古岸崩，鱼梁移入乱云层。归时月堕汀洲暗，认得妻儿结网灯。
和袭美寄同年韦校书::陆龟蒙::万古风烟满故都，清才搜括妙无余。可中寄与芸香客，便是江南地里书。
和袭美初冬偶作::陆龟蒙::桐下空阶叠绿钱，貂裘初绽拥高眠。小炉低幌还遮掩，酒滴灰香似去年。
袭美醉中寄一壶幷一绝走笔次韵奉酬::陆龟蒙::酒痕衣上杂莓苔，犹忆红螺一两杯。正被遶篱荒菊笑，日斜还有白衣来。
再和次韵::陆龟蒙::堦下饥禽啄嫩苔，野人方倒病中杯。寒蔬卖却还沽吃，可有金貂换得来。
和袭美重玄寺双矮桧::陆龟蒙::可怜烟刺是青螺，如到双林误礼多。更忆早秋登北固，海门苍翠出晴波。
醉中戏赠袭美::陆龟蒙::南北风流旧不同，伧吴今日若相通。病来犹伴金杯满，欲得人呼小褚公。
润卿遗青{食迅}饭兼之一绝聊用荅谢::陆龟蒙::旧闻香积金仙食，今见青精玉斧餐。自笑镜中无骨录，可能飞上紫云端。
文䜩招润卿博士辞以道侣将至一绝寄之::陆龟蒙::仙客何时下鹤翎，方瞳如水脑华清。不过传达杨君梦，从许人间小兆听。
再招::陆龟蒙::遥知道侣谈玄次，又是文交丽事时。虽是寒轻云重日，也留花簟待徐摛。
玩金㶉{氵𫛶}戏赠袭美::陆龟蒙::曾向溪边泊暮云，至今犹忆浪花群。不知镂羽凝香雾，堪与鸳鸯觉后闻。
子规一首::陆龟蒙::碧竿微露月玲珑，谢豹伤心独叫风。高处已应闻滴血，山榴一夜几枝红。
寄题天台国清寺齐梁体::陆龟蒙::峰带楼台天外立，明河色近罘罳湿。松间石上定僧寒，半夜楢溪水声急。
奉和谏议酬先辈霜菊::陆龟蒙::紫茎芳艳照西风，只怕霜华掠断丛。争奈病夫难强饮，应须速自召车公。
和袭美咏皋桥::陆龟蒙::横截春流架断虹，凭栏犹思五噫风。今来未必非梁孟，却是无人断伯通。
和袭美悼鹤::陆龟蒙::酆都香稻字重思，遥想飞魂去未饥。争奈野鸦无数健，黄昏来占旧栖枝。
和醉中袭美先起次韵::陆龟蒙::莫唱艳歌凝翠黛，已通仙籍在金闺。他时若寄相思泪，红粉痕应伴紫泥。
和袭美酒病偶作次韵::陆龟蒙::柳疏桐下晚窗明，只有微风为析酲。唯欠白绡笼解散，洛生闲咏两三声。
忆白菊::陆龟蒙::稚子书传白菊开，西成相滞未容回。月明阶下窗纱薄，多少清香透入来。
和同润卿寒夜访袭美各惜其志次韵::陆龟蒙::醉韵飘飘不可亲，掉头吟侧华阳巾。如能跂脚南窗下，便是羲皇世上人。
和袭美寒夜文䜩润卿有期不至::陆龟蒙::细雨轻觞玉漏终，上清词句落吟中。松斋一夜怀贞白，霜外空闻五粒风。
移石盆::陆龟蒙::移得龙泓潋滟寒，月轮初下白云端。无人尽日澄心坐，倒影新篁一两竿。
石竹花咏::陆龟蒙::曾看南朝画国娃，古萝衣上碎明霞。而今莫共金钱鬬，买却春风是此花。
和袭美友人许惠酒以诗征之::陆龟蒙::冻醪初漉嫩如春，轻蚁漂漂杂蘂尘。得伴方平同一醉，明朝应作蔡经身。
闻圆载上人挟儒书洎释典归日本国更作一绝以送::陆龟蒙::九流三藏一时倾，万轴光凌渤澥声。从此遗编东去后，却应荒外有诸生。
闲吟::陆龟蒙::闲吟料得三更尽，始把孤灯背竹窗。一夜西风高浪起，不教归梦过寒江。
秘色越器::陆龟蒙::九秋风露越窑开，夺得千峰翠色来。好向中宵盛沆瀣，共嵇中散鬬遗杯。
景阳宫井::陆龟蒙::古堞烟埋宫井树，陈主吴姬堕泉处。舜没苍梧万里云，却不闻将二妃去。
江南二首 一::陆龟蒙::便风船尾香秔熟，细雨层头赤鲤跳。待得江餐闲望足，日斜方动木兰桡。
江南二首 二::陆龟蒙::村边紫豆花垂次，岸上红梨叶战初。莫怪烟中重回首，酒家青纻一行书。
江城夜泊::陆龟蒙::漏移寒箭丁丁急，月挂虚弓霭霭明。此夜离魂堪射断，更须江笛两三声。
宫人斜::陆龟蒙::草著愁烟似不春，晚莺哀怨问行人。须知一种埋香骨，犹胜昭君作虏尘。
送棋客::陆龟蒙::满目山川似势棋，况当秋雁正斜飞。金门若召羊玄保，赌取江东太守归。
汉宫词::陆龟蒙::招灵阁上霓旌绝，柏梁台中珠翠稠。一身三十六宫夜，露滴玉盘青桂秋。
上清::陆龟蒙::玉林风露寂寥清，仙妃对月闲吹笙。新篁冷涩曲未尽，细拂云枝栖凤惊。
秋荷::陆龟蒙::蒲茸承露有佳色，茭叶束烟如效颦。盈盈一水不得渡，冷翠遗香愁向人。
有别二首 二::陆龟蒙::池上已看莺舌默，云间应即雁翰开。唯愁别后当风立，万树将秋入恨来。
病中晓思::陆龟蒙::月堕霜西竹井寒，辘轳丝冻下缾难。幽人病久浑成渴，愁见龙书一鼎干。
送友人之湖上::陆龟蒙::故人溪上有渔舟，竿倚风蘋夜不收。欲寄一函聊问讯，洪乔宁作置书邮。
寒日逢僧::陆龟蒙::瘦胫高褰梵屧轻，野塘风劲锡环鸣。如何不向深山里，坐拥闲云过一生。
冬柳::陆龟蒙::柳汀斜对野人窗，零落衰条傍晓江。正是霜风飘断处，寒鸥惊起一双双。
寄友人::陆龟蒙::敬亭寒夜溪声里，同听先生讲太玄。上得云梯不回首，钓竿犹在五湖边。
岛树::陆龟蒙::波涛漱苦盘根浅，风雨飘多著叶迟。迥出孤烟残照里，鹭鹚相对立高枝。
头陀僧::陆龟蒙::万峰围绕一峰深，向此长修苦行心。自埽雪中归鹿迹，天明恐被猎人寻。
晚渡::陆龟蒙::半波风雨半波晴，渔曲飘秋野调清。各样莲船逗村去，笠檐衰袂有残声。
赠老僧二首 一::陆龟蒙::枯貌自同霜里木，余生唯指佛前灯。
赠老僧二首 二::陆龟蒙::自有家山供衲线，不离溪曲取庵茅。旧曾闻说林中鸟，定后长来顶上巢。
忆山泉::陆龟蒙::一夜寒声来梦里，平明著屐到声边。心期盛夏同过此，脱却荷衣石上眠。
白芙蓉::陆龟蒙::澹然相对却成劳，月染风裁个个高。似说玉皇亲谪堕，至今犹著水霜袍。
严光钓台::陆龟蒙::片帆竿外揖清风，石立云孤万古中。不是狂奴为故态，仲华争得黑头公。
读陈拾遗集::陆龟蒙::蓬颗何时与恨平，蜀江衣带蜀山轻。寻闻骑士枭黄祖，自是无人祭祢衡。
吴宫怀古::陆龟蒙::香迳长洲尽棘丛，奢云艳雨只悲风。吴王事事须亡国，未必西施胜六宫。
送琴客之建康::陆龟蒙::蕙风杉露共泠泠，三峡寒泉漱玉清。君到南朝访遗事，柳家双锁旧知名。
闺怨::陆龟蒙::白袷行人又远游，日斜空上映花楼。愁丝堕絮相逢著，绊惹春风卒未休。
丁香::陆龟蒙::江上悠悠人不问，十年云外醉中身。殷勤解却丁香结，纵放繁枝散诞春。
种蒲::陆龟蒙::杜若溪边手自移，旋抽烟剑碧参差。何时织得孤帆去，悬向秋风访所思。
范蠡::陆龟蒙::平吴专越祸胎深，岂是功成有去心。句践不知嫌鸟喙，归来犹自铸良金。
山僧二首 一::陆龟蒙::山藓几重生草履，涧泉长自满铜缾。时将如意敲眠虎，遣向林间坐听经。
山僧二首 二::陆龟蒙::一夏不离苍岛上，秋来频话石城南。思归瀑布声前坐，却把松枝拂旧庵。
上云乐::陆龟蒙::青丝作筰桂为船，白兔捣药虾蟆丸。便浮天汉泊星渚，回首笑君承露盘。
新秋杂题六首 眠::陆龟蒙::一簟临窗薤叶秋，小帘风荡半离钩。魂清雨急梦难到，身在五湖波上头。
新秋杂题六首 行::陆龟蒙::寻人直到月坞北，觅鹤便过云峰西。只今犹有疏野调，但绕莓苔风雨畦。
新秋杂题六首 倚::陆龟蒙::橘下凝情香染巾，竹边留思露摇身。背烟垂首尽日立，忆得山中无事人。
新秋杂题六首 吟::陆龟蒙::忆山摇膝石上晚，怀古掉头溪畔凉。有时得句一声发，惊起鹭鹚和夕阳。
新秋杂题六首 坐::陆龟蒙::偶避蝉声来隙地，忽随鸿影入辽天。闲僧不会寂寥意，道学西方人坐禅。
新沙::陆龟蒙::渤澥声中涨小堤，官家知后海鸥知。蓬莱有路教人到，应亦年年税紫芝。
邺宫词二首 一::陆龟蒙::魏武平生不好香，枫胶蕙炷洁宫房。可知遗令非前事，却有余薰在绣囊。
邺宫词二首 二::陆龟蒙::花飞蝶骇不愁人，水殿云廊别置春。晓日靓妆千骑女，白樱桃下紫纶巾。
古别离::陆龟蒙::仙人左手把长箭，欲射日乌乌不栖。何事离情畏明发，一心唯恨汝南鸡。
高道士::陆龟蒙::峨眉道士风骨峻，手把玉皇书一通。东游借得琴高鲤，骑人蓬莱清浅中。
蔬食::陆龟蒙::孔融不要留残脍，庾悦无端吝子鹅。香稻熟来秋菜嫩，伴僧餐了听云和。
寄远::陆龟蒙::缥梨花谢莺口吃，黄犊少年人未归。画扇红弦相掩映，独看斜月下帘衣。
山中僧::陆龟蒙::手关一室翠微里，日暮白云栖半间。白云朝出天际去，若比老僧犹未闲。
洞宫秋夕::陆龟蒙::浓霜打叶落地声，南溪石泉细泠泠。洞宫寂寞人不去，坐见月生云母屏。
连昌宫词二首 门::陆龟蒙::金铺零落兽镮空，斜揜双扉细草中。日暮鸟归宫树绿，不闻鸦轧闭春风。
连昌宫词二首 阶::陆龟蒙::草没苔封叠翠斜，坠红千叶拥残霞。年年直为秋霖苦，滴陷青珉隐起花。
怀宛陵旧游::陆龟蒙::陵阳佳地昔年游，谢朓青山李白楼。唯有日斜溪上思，酒旗风影落春流。
松石晓景图::陆龟蒙::霜骨云根惨淡愁，宿烟封著未全收。将归与说文通后，写得松江岸上秋。
钓车::陆龟蒙::小轮轻线妙无双，曾伴幽人酒一缸。洛客见诗如有问，辗烟冲雨过桐江。
漉酒巾::陆龟蒙::靖节高风不可攀，此巾犹坠冻醪间。偏宜雪夜山中戴，认取时情与醉颜。
华阳巾::陆龟蒙::莲花峰下得佳名，云褐相兼上鹤翎。须是古坛秋霁后，静焚香炷礼寒星。
白鹭::陆龟蒙::雪然飞下立苍苔，应伴江鸥拒我来。见欲扁舟摇荡去，倩君先作水云媒。
溪行::陆龟蒙::晚天寒雨上滩时，他已扬舲我尚迟。自是樯低帆幅少，溪风终不两般吹。
太湖叟::陆龟蒙::细桨轻船卖石归，酒痕狼籍遍苔衣。攻车战舰繁如织，不肯回头问是非。
荅友人::陆龟蒙::荆卿雄骨化为尘，燕市应无共饮人。能说鹔鹴来换酒，五湖赊与一年春。
偶作::陆龟蒙::酒信巧为缲病绪，花音长作嫁愁媒。也知愁病堪回避，争奈流莺唤起来。
春思二首 一::陆龟蒙::竹外麦烟愁漠漠，短翅啼禽飞魄魄。此时忆著千里人，独坐支颐看花落。
春思二首 二::陆龟蒙::江南酒熟清明天，高高绿斾当风悬。谁家无事少年子，满面落花犹醉眠。
访僧不遇::陆龟蒙::櫂倚东林欲问禅，远公飞锡未应还。蒙庄弟子相看笑，何事空门亦有关。
谢山泉::陆龟蒙::决决春泉出洞霞，石坛封寄野人家。草堂尽日留僧坐，自向前溪摘茗芽。
洞宫夕::陆龟蒙::月午山空桂花落，华阳道士云衣薄。石坛香散步虚声，杉云清泠滴栖鹤。
峡客行::陆龟蒙::万仞峰排千剑束，孤舟夜系峰头宿。蛮溪雪坏蜀江倾，滟滪朝来大如屋。
江边::陆龟蒙::江边日晚潮烟上，树里鸦鸦桔槔响。无因得似灌园翁，十亩春蔬一藜杖。
帘::陆龟蒙::枕映疏容晚向欹，秋烟脉脉雨微微。逆风障燕寻常事，不学人前当妓衣。
开元杂题七首 玉龙子::陆龟蒙::何代奇工碾玉英，细髯纤角尽雕成。烟干雾悄君心苦，风雨长随一掷声。
开元杂题七首 照夜白::陆龟蒙::雪蚪轻骏步如飞，一练腾光透月旗。应笑穆王抛万乘，踏风鞭露向瑶池。
开元杂题七首 舞马::陆龟蒙::月窟龙孙四百蹄，骄骧轻步应金鞞。曲终似要君王宠，回望红楼不敢嘶。
开元杂题七首 杂伎::陆龟蒙::拜象驯犀角抵豪，星丸霜剑出花高。六宫争近乘舆望，珠翠三千拥赭袍。
开元杂题七首 雪衣女::陆龟蒙::嫩红钩曲雪花攒，月殿栖时片影残。自说夜来春梦恶，学持金偈玉栏干。
开元杂题七首 绣岭宫::陆龟蒙::绣岭花残翠倚空，碧窗瑶砌旧行宫。闲乘小驷浓阴下，时举金鞭半袖风。
开元杂题七首 汤泉::陆龟蒙::暖殿流汤数十间，玉渠香细浪回环。上皇初解云衣浴，珠櫂时敲瑟瑟山。
题杜秀才水亭::陆龟蒙::晓和风露立晴烟，只恐腥魂涴洞天。云肆有龙君若买，便敲初日铸金钱。
翠碧::陆龟蒙::红襟翠翰两参差，径拂烟华上细枝。春水渐生鱼易得，莫辞风雨坐多时。
晓起即事因成回文寄袭美::陆龟蒙::平波落月吟闲景，暗幌浮烟思起人。清露晓垂花谢半，远风微动蕙抽新。城荒上处樵童小，石藓分来宿鹭驯。晴寺野寻同去好，古碑苔字细书匀。
齐梁怨别::陆龟蒙::寥寥缺月看将落，檐外霜华染罗幕。不知兰櫂到何山，应倚相思树边泊。
闲居杂题五首 鸣蜩早::陆龟蒙::闲来倚杖柴门口，鸟下深枝啄晚虫。周步一池销半日，十年听此鬓如蓬。
闲居杂题五首 野态真::陆龟蒙::君如有意耽田里，予亦无机向艺能。心迹所便唯是直，人间闻道最先憎。
闲居杂题五首 松间斟::陆龟蒙::子山园静怜幽木，公干词清咏荜门。月上风微萧洒甚，斗醪何惜置盈尊。
闲居杂题五首 饮岩泉::陆龟蒙::已甘茅洞三君食，欠买桐江一朵山。严子濑高秋浪白，水禽飞尽钓舟还。
闲居杂题五首 当轩鹤::陆龟蒙::自笑与人乖好尚，田家山客共柴车。干时未似栖庐雀，鸟道闲携相尔书。
药名离合夏日即事三首 一::陆龟蒙::乘屐著来幽砌滑，石罂煎得远泉甘。草堂祗待新秋景，天色微凉酒半酣。
药名离合夏日即事三首 二::陆龟蒙::避暑最须从朴野，葛巾筠席更相当。归来又好乘凉钓，藤蔓阴阴著雨香。
药名离合夏日即事三首 三::陆龟蒙::窗外晓帘还自卷，柏烟兰露思晴空。青箱有意终须续，断简遗编一半通。
和袭美怀锡山药名离合二首 一::陆龟蒙::鹤伴前溪栽白杏，人来阴洞写枯松。萝深境静日欲落，石上未眠闻远钟。
和袭美怀锡山药名离合二首 二::陆龟蒙::佳句成来谁不伏，神丹偷去亦须防。风前莫怪携诗藁，本是吴吟荡桨郎。
和袭美怀鹿门县名离合二首 一::陆龟蒙::云容覆枕无非白，水色侵矶直是蓝。田种紫芝餐可寿，春来何事恋江南。
和袭美怀鹿门县名离合二首 二::陆龟蒙::竹溪深处猿同宿，松阁秋来客共登。封迳古苔侵石鹿，城中谁解访山僧。
寒日古人名::陆龟蒙::初寒朗咏裴回立，欲谢玄关早晚开。昨日登楼望江色，鱼梁鸿雁几多来。
奉和袭美醉中即席见赠次韵::张贲::桂枝新下月中仙，学海词锋誉蔼然。文阵已推忠信甲，穷波犹认孝廉船。清标称住羊车上，俗韵惭居鹤氅前。共许逢蒙快弓箭，再穿杨叶在明年。
奉和袭美题褚家林亭::张贲::疏野林亭震泽西，朗吟闲步喜相携。时时风折芦花乱，处处霜摧稻穗低。百本败荷鱼不动，一枝寒菊蝶空迷。今朝偶得高阳伴，从放山翁醉似泥。
奉和袭美伤开元观顾道士::张贲::凤麟胶尽夜如何，共叹先生剑解多。几度吊来唯白鹤，此时乘去必青骡。图中含景随残照，琴里流泉寄逝波。惆怅真灵又空返，玉书谁授紫微歌。
和鲁望白菊::张贲::雪彩冰姿号女华，寄身多是地仙家。有时南国和霜立，几处东篱伴月斜。谢客琼枝空贮恨，袁郎金钿不成夸。自知终古清香在，更出梅妆弄晚霞。
奉和袭美先辈悼鹤::张贲::池塘萧索掩空笼，玉树同嗟一土中。莎径罢鸣唯泣露，松轩休舞但悲风。丹台旧氅难重缉，紫府新书岂更通。云减雾消无处问，只留华髪与衰翁。
偶约道流终乖文会荅皮陆::张贲::仙侣无何访蔡经，两烦韶濩出彤庭。人间若有登楼望，应怪文星近客星。
和袭美寒夜见访::张贲::云孤鹤独且相亲，仿效从它折角巾。不用吴江叹留滞，风姿俱是玉清人。
和袭美醉中先起次韵::张贲::何事桃源路忽迷，惟留云雨怨空闺。仙郎共许多情调，莫遣重歌浊水泥。
和皮陆酒病偶作::张贲::白编椰席镂冰明，应助杨青解宿酲。难继二贤金玉唱，可怜空作断猿声。
送浙东德师侍御罢府西归::张贲::孤云独鸟本无依，江海重逢故旧稀。杨柳渐疏芦苇白，可怜斜日送君归。
玩金㶉𫛶和陆鲁望::张贲::翠羽红襟镂彩云，双飞常笑白鸥群。谁怜化作雕金质，从倩沈檀十里闻。
悼鹤和袭美::张贲::渥顶鲜毛品格驯，莎庭闲暇重难群。无端日暮东风起，飘散春空一片云。
浙东罢府西归酬别张广文皮先辈陆秀才::李縠::岂有头风笔下痊，浪成蛮语向初筵。兰亭旧趾虽曾见，柯笛遗音更不传。照曜文星吴分野，留连花月晋名贤。相逢只恨相知晚，一曲骊歌又几年。
和皮日休悼鸖 一::李縠::才子襟期本上清，陆云家鸖伴闲情。犹怜反顾五六里，何意忽归十二城。露滴谁闻高叶坠，月沈休藉半阶明。人闻华表堪留语，剩向秋风寄一声。
和皮日休悼鸖 二::李縠::道林曾放雪翎飞，应悔庭除闭羽衣。料得王恭披鹤氅，倚吟犹待月中归。
醉中袭美先月中归::李縠::休文虽即逃琼液，阿鹜还须掩玉闺。月落金鸡一声后，不知谁悔醉如泥。
奉酬皮先辈霜菊见赠::崔璞::菊花开晚过秋风，闻道芳香正满丛。争奈病夫难强饮，应须速自召车公。
和皮日休悼鹤 一::魏朴::直欲裁诗问杳冥，岂教灵化亦浮生。风林月动疑留魄，沙岛香愁似蕴情。雪骨夜封苍藓冷，练衣寒在碧塘轻。人间飞去犹堪恨，况是泉台远玉京。
和皮日休悼鹤 二::魏朴::经秋宋玉已悲伤，况报胎禽昨夜亡。霜晓起来无问处，伴僧弹指遶荷塘。
送羊振文归觐桂阳::颜萱::高挂吴帆喜动容，问安归去指湘峰。悬鱼庭内芝兰秀，驭鹤门前薜荔封。红斾正怜棠影茂，彩衣偏带桂香浓。临岐独有霑襟恋，南巷当年共化龙。
送圆载上人::颜萱::师来一世恣经行，却泛沧波问去程。心静已能防渴鹿，鼙喧时为骇长鲸。禅林几结金桃重，梵室重修铁瓦轻。料得还乡无别利，只应先见日华生。
过张祜处士丹阳故居::颜萱::忆昔为儿逐我兄，曾抛竹马拜先生。书斋已换当时主，诗壁空题故友名。岂是争权留怨敌，可怜当路尽公卿。柴扉草屋无人问，犹向荒田责地征。
和袭美伤顾道士::郑璧::斜汉银澜一夜东，飘飘何处五云中。空留华表千年约，才毕丹炉九转功。形蜕远山孤圹月，影寒深院晓松风。门人不睹飞升去，犹与浮生哭恨同。
奉和陆鲁望白菊::郑璧::白艳轻明带露痕，始知佳色重难群。终朝疑笑梁王雪，尽日慵飞蜀帝魂。燕雨似翻瑶渚浪，雁风疑卷玉绡纹。琼妃若会宽裁剪，堪作蟾宫夜舞裙。
和袭美索友人酒::郑璧::乘兴闲来小谢家，便裁诗句乞榴花。邴原虽不无端醉，也爱临风从鹿车。
文燕润卿不至::郑璧::已知羽驾朝金阙，不用烧兰望玉京。应是易迁明月好，玉皇留看舞双成。
陈疾::司空图::自怜旅舍亦酣歌，世路无机奈尔何。霄汉逼来心不动，鬓毛白尽兴犹多。残阳暂照乡关近，远鸟因投岳庙过。闲得此身归未得，磬声深夏隔烟萝。
淅上 一::司空图::华下支离已隔河，又来此地避干戈。山田渐广猿时到，邨舍新添燕亦多。丹桂石楠宜并长，秦云楚雨暗相和。儿童栗熟迷归路，归得仍随牧竖歌。
淅上 二::司空图::西北乡关近帝京，烟尘一片正伤情。愁看地色连空色，静听歌声似哭声。红蓼满邨人不在，青山遶槛路难平。从他烟棹更南去，休向津头问去程。
山中::司空图::全家与我恋孤岑，蹋得苍苔一径深。逃难人多分隙地，放生麋大出寒林。名应不朽轻仙骨，理到忘机近佛心。昨夜前溪骤雷雨，晚晴闲步数峰吟。
寄赠诗僧秀公::司空图::灵一心传清塞心，可公吟后础公吟。近来雅道相亲少，惟仰吾师所得深。好句未停无暇日，旧山归老有东林。冷曹孤宦甘寥落，多谢携筇数访寻。
重阳日访元秀上人::司空图::红叶黄花秋景宽，醉吟朝夕在樊川。却嫌今日登山俗，且共高僧对榻眠。别画长怀吴寺壁，宜茶偏赏霅溪泉。归来童穉争相笑，何事无人与酒船。
丁未岁归王官谷::司空图::家山牢落战尘西，匹马偷归路已迷。冢上卷旗人簇立，花边移寨鸟惊啼。本来薄俗轻文字，却致中原动鼓鼙。将取一壶闲日月，长歌深入武陵溪。
书怀::司空图::病来犹强引雏行，力上东原欲试耕。几处马嘶春麦长，一川人喜雪峰晴。闲知有味心难肯，道贵谋安迹易平。陶令若能兼不饮，无弦琴亦是沽名。
退栖::司空图::宦游萧索为无能，移住中条最上层。得剑乍如添健仆，亡书久似失良朋。燕昭不是空怜马，支遁何妨亦爱鹰。自此致身绳检外，肯教世路日兢兢。
五十::司空图::闲身事少只题诗，五十今来觉陡衰。清秩偶叨非养望，丹方频试更堪疑。髭须强染三分折，弦管遥听一半悲。漉酒有巾无黍酿，负他黄菊满东篱。
新岁对写真::司空图::得见明时下寿身，须甘岁酒更移巡。生情暗结千重恨，寒势常欺一半春。文武轻销丹灶火，市朝偏贵黑头人。自伤衰飒慵开镜，拟与儿童别写真。
华下::司空图::箨冠新带步池塘，逸韵偏宜夏景长。扶起绿荷承早露，惊回白鸟入残阳。久无书去干时贵，时有僧来自故乡。不用名山访真诀，退休便是养生方。
重阳山居::司空图::诗人自古恨难穷，暮节登临且喜同。四望交亲兵乱后，一川风物笛声中。菊残深处回幽蝶，陂动晴光下早鸿。明日更期来此醉，不堪寂寞对衰翁。
争名::司空图::争名岂在更搜奇，不朽才消一句诗。穷辱未甘英气阻，乖疏还有正人知。荷香浥露侵衣润，松影和风傍枕移。只此共栖尘外境，无妨亦恋好文时。
光启四年春戊申::司空图::乱后烧残数架书，峰前犹自恋吾庐。忘机渐喜逢人少，览镜空怜待鹤疏。孤屿池痕春涨满，小阑花韵午晴初。酣歌自适逃名久，不必门多长者车。
丁巳重阳::司空图::重阳未到已登临，探得黄花且独斟。客舍喜逢连日雨，家山似响隔河砧。乱来已失耕桑计，病后休论济活心。自贺逢时能自弃，归鞭唯拍马鞯吟。
喜王驾小仪重阳相访::司空图::白菊初开卧内明，闻君相访病身轻。樽前且拨伤心事，谿上还随觅句行。幽鹤傍人疑旧识，残蝉向日噪新晴。拟将寂寞同留住，且劝康时立大名。
酬张芬赦后见寄::司空图::紫凤朝衔五色书，阳春忽布网罗除。已将心变寒灰后，岂料光生腐草余。建水风烟收客泪，杜陵花烛梦郊居。劳君故有诗相赠，欲报琼瑶愧不如。
有感::司空图::国事皆须救未然，汉家高阁漫凌烟。功臣尽遣词人赞，不省沧洲画鲁连。
歌::司空图::处处亭台只坏墙，军营人学内人妆。太平故事因君唱，马上曾听隔教坊。
偈::司空图::人若憎时我亦憎，逃名最要是无能。后生乞汝残风月，自作深林不语僧。
鹂::司空图::不是流莺独占春，林间彩翠四时新。应知拟上屏风画，偏坐横枝亦向人。
白菊杂书四首 一::司空图::黄昏寒立更披襟，露浥清香悦道心。却笑谁家扃绣户，正薰龙麝暖鸳衾。
白菊杂书四首 二::司空图::四面云屏一带天，是非断得自翛然。此生只是偿诗债，白菊开时最不眠。
白菊杂书四首 三::司空图::狂才不足自英雄，仆妾驱令学贩舂。侯印几人封万户，侬家只办买孤峰。
白菊杂书四首 四::司空图::黄鹂啭处谁同听，白菊开时且剩过。漫道南朝足流品，由来叔宝不宜多。
漫题::司空图::经乱年年厌别离，歌声喜似太平时。词臣更有中兴颂，磨取莲峰便作碑。
率题::司空图::宦路前衔闲不记，醉乡佳境兴方浓。一林高竹长遮日，四壁寒山更闰冬。
磵户::司空图::磵户芳烟接水邨，乱来归得道仍存。数竿新竹当轩上，不羡侯家立戟门。
故乡杏花::司空图::寄花寄酒喜新开，左把花枝右把杯。欲问花枝与杯酒，故人何得不同来。
华下二首 一::司空图::故国春归未有涯，小栏高槛别人家。五更惆怅回孤枕，犹自残灯照落花。
华下二首 二::司空图::关外风昏欲雨天，荠花耕倒枕河壖。邨南寂寞时回望，一只鸳鸯下渡船。
梦中::司空图::几多亲爱在人间，上彻霞梯会却还。须是蓬瀛长买得，一家同占作家山。
榜下::司空图::三十功名志未伸，初将文字竞通津。春风漫折一枝桂，烟阁英雄笑杀人。
涔阳渡::司空图::楚田人立带残晖，驿迥邨幽客路微。两岸芦花正萧飒，渚烟深处白牛归。
偶作::司空图::索得身归未保闲，乱来道在辱来顽。留侯万户虽无分，病骨应消一片山。
寓居有感三首 一::司空图::亦知世路薄忠贞，不忍残年负圣明。只待东封沾庆赐，碑阴别刻老臣名。
寓居有感三首 二::司空图::不放残年却到家，衔杯懒更问生涯。河堤往往人相送，一曲晴川隔蓼花。
寓居有感三首 三::司空图::黑须寄在白须生，一度秋风减几茎。客处不堪频送别，无多情绪更伤情。
淮西::司空图::鳌冠三山安海浪，龙盘九鼎镇皇都。莫夸十万兵威盛，消个忠良效顺无。
河湟有感::司空图::一自萧关起战尘，河湟隔断异乡春。汉儿尽作胡儿语，却向城头骂汉人。
自{云阝}乡北归::司空图::巴烟幂幂久萦恨，楚柳绵绵今送归。回避江边同去雁，莫教惊起错南飞。
青龙师安上人::司空图::灾曜偏临许国人，雨中衰菊病中身。清香一炷知师意，应为昭陵惜老臣。
山中::司空图::凡鸟爱喧人静处，闲云似妒月明时。世间万事非吾事，只愧秋来未有诗。
有感二首 一::司空图::自古经纶足是非，阴谋最忌夺天机。留侯却粒商翁去，甲第何人意气归。
有感二首 二::司空图::古来贤俊共悲辛，长是豪家拒要津。从此当歌唯痛饮，不须经世为闲人。
闲夜二首 一::司空图::道侣难留为虐棋，邻家闻说厌吟诗。前峰月照分明见，夜合香中露卧时。
闲夜二首 二::司空图::此身闲得易为家，业是吟诗与看花。若使他生抛笔砚，更应无事老烟霞。
雨中::司空图::维摩居士陶居士，尽说高情未足夸。檐外莲峰堦下菊，碧莲黄菊是吾家。
送道者二首 一::司空图::洞天真侣昔曾逢，西岳今居第几峰。峰顶他时教我认，相招须把碧芙蓉。
送道者二首 二::司空图::殷勤不为学烧金，道侣惟应识此心。雪里千山访君易，微微鹿迹入深林。
重阳阻雨::司空图::重阳阻雨独衔杯，移得山家菊未开。犹胜登高闲望断，孤烟残照马嘶回。
省试::司空图::粉闱深锁唱同人，正是终南雪霁春。闲系长安千匹马，今朝似减六街尘。
有赠::司空图::有诗有酒有高歌，春色年年奈我何。试问羲和能驻否，不劳频借鲁阳戈。
证因亭::司空图::峰北幽亭愿证因，他生此地却容身。上方僧在时应到，笑认前衔记写真。
顷年陪恩地赴甘棠之召感动留题::司空图::去时憔悴青衿在，归路凄凉绛帐空。无限酬恩心未展，又将孤剑别从公。
九月八日::司空图::已是人间寂寞花，解怜寂寞傍贫家。老来不得登高看，更甚残春惜岁华。
敷溪桥院有感::司空图::昔岁攀游景物同，药炉今在鹤归空。青山满眼泪堪碧，绛帐无人花自红。
寺阁::司空图::昔岁登临未衰飒，不知何事爱伤情。今来揽镜翻堪喜，乱后霜须长几茎。
武陵路::司空图::橘岸舟间罾网挂，茶坡日暖鹧鸪啼。女郎指点行人笑，知向花间路已迷。
南北史感遇十首 一::司空图::雨淋麟阁名臣画，雪卧龙庭猛将碑。不用黄金铸侯印，尽输公子买蛾眉。
南北史感遇十首 二::司空图::汉世频封万户侯，云台空峻谢风流。江南不有名儒相，齿冷中原笑未休。
南北史感遇十首 三::司空图::天风斡海怒长鲸，永固南来百万兵。若向沧洲犹笑傲，江山虚有石头城。
南北史感遇十首 四::司空图::花迷公子玉楼恩，镜弄佳人红粉春。不信关山劳远戍，绮罗香外任行尘。
南北史感遇十首 五::司空图::兵围梁殿金瓯破，火发陈宫玉树摧。奸佞岂能惭误国，空令怀古更徘徊。
南北史感遇十首 六::司空图::行乐最宜连夜景，太平方觉有春风。千金尽把酬歌舞，犹胜三边赏战功。
南北史感遇十首 七::司空图::桃芳李艳年年发，羌管蛮弦处处多。海上应无三岛路，人间惟有一声歌。
南北史感遇十首 八::司空图::佳人自折一枝红，把唱新词曲未终。惟向眼前怜易落，不如抛掷任春风。
南北史感遇十首 九::司空图::景阳楼下花钿镜，玄武湖边锦绣旗。昔日繁华今日恨，雉媒声晚草芳时。
南北史感遇十首 十::司空图::乱后人间尽不平，秦川花木最伤情。无穷红艳红尘里，骤马分香散入营。
狂题二首 一::司空图::草堂旧隐犹招我，烟阁英才不见君。惆怅故山归未得，酒狂叫断暮天云。
狂题二首 二::司空图::须知世乱身难保，莫喜天晴菊并开。长短此身长是客，黄花更助白头催。
红茶花::司空图::景物诗人见即夸，岂怜高韵说红茶。牡丹枉用三春力，开得方知不是花。
秋燕::司空图::从扑香尘拂面飞，怜渠只为解相依。经冬好近深炉暖，何必千岩万水归。
见后雁有感::司空图::笑尔穷通亦似人，高飞偶滞莫悲辛。却缘风雪频相阻，只向关中待得春。
移桃栽::司空图::独临官路易伤摧，从遣春风恣意开。禅客笑移山上看，流莺直到槛前来。
忆中条::司空图::燕辞旅舍人空在，萤出疏篱菊正芳。堪恨昔年联句地，念经僧扫过重阳。
乐府::司空图::五更窗下簇妆台，已怕堂前阿母催。满鸭香薰鹦鹉睡，隔帘灯照牡丹开。
放龟二首 一::司空图::却为多知自不灵，今朝教汝卜长生。若求深处无深处，只有依人会有情。
放龟二首 二::司空图::世外犹迷不死庭，人间莫恃自无营。本期沧海堪投迹，却向朱门待放生。
灯花三首 一::司空图::蜀柳丝丝幂画楼，窗尘满镜不梳头。几时金雁传归信，剪断香魂一缕愁。
灯花三首 二::司空图::姐姐教人且抱儿，逐他女伴卸头迟。明朝鬬草多应喜，剪得灯花自扫眉。
灯花三首 三::司空图::闰前小雪过经旬，犹自依依向主人。开尽菊花怜强舞，与教弟子待新春。
偶题三首 一::司空图::浮世悠悠旋一空，多情偏解挫英雄。风光只在歌声里，不必楼前万树红。
偶题三首 二::司空图::小池随事有风荷，烧酹倾壶一曲歌。欲待秋塘擎露看，自怜生意已无多。
偶题三首 三::司空图::辽阳音信近来稀，纵有虚传逼节归。永日无人新睡觉，小窗晴暖螖虫飞。
华下对菊::司空图::清香裛露对高斋，泛酒偏能浣旅怀。不似春风逞红艳，镜前空坠玉人钗。
与都统参谋书有感::司空图::惊鸾迸鹭尽归林，弱羽低垂分独沈。带病深山犹草檄，昭陵应识老臣心。
漫题::司空图::无宦无名拘逸兴，有歌有酒任他乡。看看万里休征戍，莫向新词寄断肠。
商山二首 一::司空图::清溪一路照羸身，不似云台画像人。国史数行犹有志，只将谈笑继英尘。
商山二首 二::司空图::马上搜奇已数篇，籍中犹愧是顽仙。关头传说开元事，指点多疑孟浩然。
与伏牛长老偈二首 一::司空图::不算菩提与阐提，惟应执著便生迷。无端指个清凉地，冻杀胡僧雪岭西。
与伏牛长老偈二首 二::司空图::长绳不见系空虚，半偈传心亦未疏。推倒我山无一事，莫将文字缚真如。
客中重九::司空图::楚老相逢泪满衣，片名薄宦已知非。他乡不似人间路，应共东流更不归。
柳二首 一::司空图::谁家按舞傍池塘，已见繁枝嫩眼黄。漫说早梅先得意，不知春力暗分张。
柳二首 二::司空图::似拟凌寒妒早梅，无端弄色傍高台。折来未有新枝长，莫遣佳人更折来。
光启丁未别山::司空图::草堂琴画已判烧，犹托邻僧护燕巢。此去不缘名利去，若逢逋客莫相嘲。
石楠::司空图::客处偷闲未是闲，石楠虽好懒频攀。如何风叶西归路，吹断寒云见故山。
力疾马上走笔::司空图::酿黍长添不尽杯，只忧花尽客空回。垂杨且为晴遮日，留遇重阳即放开。
华阴县楼::司空图::丹霄能有几层梯，懒更扬鞭耸翠蜺。偶凭危栏且南望，不劳高掌欲相携。
南至四首 一::司空图::今冬腊后无残日，故国烧来有几家。却恨早梅添旅思，强偷春力报年华。
南至四首 二::司空图::花时不是偏愁我，好事应难总取他。已被诗魔长役思，眼中莫厌早梅多。
南至四首 三::司空图::年华乱后偏堪惜，世路抛来已自生。犹有玉真长命缕，樽前时唱缓羇情。
南至四首 四::司空图::一任喧阗遶四邻，闲忙皆是自由身。人来客去还须议，莫遣他人作主人。
莲峰前轩::司空图::人间上寿若能添，只向人间也不嫌。看着四邻花竞发，高楼从此莫垂帘。
步虚::司空图::阿母亲教学步虚，三元长遣下蓬壶。云韶韵俗停瑶瑟，鸾鹤飞低拂宝炉。
剑器::司空图::楼下公孙昔擅场，空教女子爱军装。潼关一败吴儿喜，簇马骊山看御汤。
乙丑人日::司空图::自怪扶持七十身，归来又见故乡春。今朝人日逢人喜，不料偷生作老人。
携仙箓九首 一::司空图::岳北秋空渭北川，晴云渐薄薄如烟。坐来还见微风起，吹散残阳一片蝉。
携仙箓九首 二::司空图::一半晴空一半云，远笼仙掌日初曛。洞天有路不知处，绝顶异香难更闻。
携仙箓九首 三::司空图::决事还须更事酬，清谭妙理一时休。渔翁亦被机心误，眼暗汀边结钓钩。
携仙箓九首 四::司空图::迹不趋时分不侯，功名身外最悠悠。听君总画麒麟阁，还我闲眠舴艋舟。
携仙箓九首 五::司空图::仙凡路阻两难留，烟树人间一片秋。若道阴功能济活，且将方寸自焚修。
携仙箓九首 六::司空图::若有阴功救未然，玉皇品籍亦搜贤。应知谭笑还高谢，别就沧洲赞上仙。
携仙箓九首 七::司空图::英名何用苦搜奇，不朽才销一句诗。却赖风波阻三岛，老臣犹得恋明时。
携仙箓九首 八::司空图::剪取红云剩写诗，年年高会趁花时。水精楼阁分明见，只欠霞浆别着旗。
携仙箓九首 九::司空图::此生得作太平人，只向尘中便出尘。移取碧桃花万树，年年自乐故乡春。
浪淘沙::司空图::不必长漂玉洞花，曲中偏爱浪淘沙。黄河却胜天河水，万里萦纡入汉家。
赠日东鉴禅师::司空图::故国无心度海潮，老禅方丈倚中条。夜深雨绝松堂静，一点飞萤照寂寥。
暮春对柳二首 一::司空图::萦愁惹恨奈杨花，闭户垂帘亦满家。恼得闲人作酒病，刚须又扑越溪茶。
暮春对柳二首 二::司空图::洞中犹说看桃花，轻絮狂飞自俗家。正是阶前开远信，小娥旋拂碾新茶。
戊午三月晦二首 一::司空图::随风逐浪剧蓬萍，圆首何曾解最灵。笔砚近来多自弃，不关妖气暗文星。
戊午三月晦二首 二::司空图::牛夸棋品无勍敌，谢占诗家作上流。岂似小敷春水涨，年年鸾鹤待仙舟。
偶书五首 一::司空图::情知了得未如僧，客处高楼莫强登。莺也解啼花也发，不关心事最堪憎。
偶书五首 二::司空图::自有池荷作扇摇，不关风动爱芭蕉。只怜直上抽红蘂，似我丹心向本朝。
偶书五首 三::司空图::曾看轻舟渡远津，无风著岸不经旬。只缘命蹇须知命，却是人争阻得人。
偶书五首 四::司空图::上谷何曾解有情，有情人自惜君行。证因池上今生愿，的的他生作化生。
偶书五首 五::司空图::新店南原后夜程，黄河风浪信难平。渡头杨柳知人意，为惹官船莫放行。
喜山鹊初归三首 一::司空图::翠衿红觜便知机，久避重罗稳处飞。只为从来偏护惜，窗前今贺主人归。
喜山鹊初归三首 二::司空图::山中只是惜珍禽，语不分明识尔心。若使解言天下事，燕台今筑几千金。
喜山鹊初归三首 三::司空图::阻他罗网到柴扉，不奈偷仓雀转肥。赖尔林塘添景趣，剩留山果引教归。
虞乡北原::司空图::泽北邨贫烟火狞，稚田冬旱倩牛耕。老人惆怅逢人诉，开尽黄花麦未金。
洛中三首 一::司空图::秋风团扇未惊心，笑看妆台落叶侵。
洛中三首 二::司空图::不用频嗟世路难，浮生各自系悲懽。风霜一夜添羇思，罗绮谁家待早寒。
洛中三首 三::司空图::燕巢空后谁相伴，鸳被缝来不忍薰。薄命敢辞长滴泪，倡家未必肯留君。
寓笔::司空图::年年镊鬓到花飘，依旧花繁鬓易凋。撩乱一场人更恨，春风谁道胜轻飙。
戏题试衫::司空图::朝班尽说人宜紫，洞府应无鹤着绯。从此玉皇须破例，染霞裁赐地仙衣。
汴柳半枯因悲柳中隐::司空图::行人莫叹前朝树，已占河堤几百春。惆怅题诗柳中隐，柳衰犹在自无身。
禁烟作::牟融::柳拖金缕拂朱栏，花扑香尘满绣鞍。尊酒临风酬令节，越罗衣薄觉春寒。
闽中回::牟融::帆影随风过富阳，橹声摇月下钱塘。千山积雪凝寒碧，梦入枫宸遶御床。
送婆罗门归本国::刘言史::刹利王孙字迦摄，竹锥横写叱萝叶。遥知汉地未有经，手牵白马遶天行。龟兹碛西胡雪黑，大师冻死来不得。地尽年深始到船，海里更行三十国。行多耳断金环落，冉冉悠悠不停脚。马死经留却去时，往来应尽一生期。出漠独行人绝处，碛西天漏雨丝丝。
观绳伎::刘言史::泰陵遗乐何最珍，彩绳冉冉天仙人。广场寒食风日好，百夫伐鼓锦臂新。银画青绡抹云发，高处绮罗香更切。重肩接立三四层，著屐背行仍应节。两边丸剑渐相迎，侧身交步何轻盈。闪然欲落却收得，万人肉上寒毛生。危机险势无不有，倒挂纤腰学垂柳。下来一一芙蓉姿，粉薄钿稀态转奇。坐中还有沾巾者，曾见先皇初教时。
王中丞宅夜观舞胡腾::刘言史::石国胡儿人见少，蹲舞尊前急如鸟。织成蕃帽虚顶尖，细氎胡衫双袖小。手中抛下蒲萄盏，西顾忽思乡路远。跳身转毂宝带鸣，弄脚缤纷锦靴软。四座无言皆瞪目，横笛琵琶遍头促。乱腾新毯雪朱毛，傍拂轻花下红烛。酒阑舞罢丝管绝，木槿花西见残月。
竹里梅::刘言史::竹里梅花相并枝，梅花正发竹枝垂。风吹总向竹枝上，直似王家雪下时。
春过赵墟::刘言史::下马邯郸陌头歇，寂寥崩隧临车辙。古柏重生枝亦干，余燎见风幽焰灭。白蒿微发紫槿新，行人感此复悲春。
过春秋峡::刘言史::峭壁苍苍苔色新，无风晴景自胜春。不知何树幽崖里，腊月开花似北人。
长门怨::刘言史::独坐炉边结夜愁，暂时思去亦难留。手持金箸垂红泪，乱拨寒灰不举头。
春游曲 二::刘言史::喷沫团香小桂条，玉鞭兼赐霍嫖姚。弄影便从天禁出，碧蹄声碎五门桥。
登甘露台::刘言史::偶至无尘空翠间，雨花甘露境闲闲。身心未寂终为累，非想天中独退还。
夜泊润州江口::刘言史::秋江欲起白头波，贾客瞻风无渡河。千船火绝寒宵半，独听钟声觉寺多。
看山木瓜花二首 一::刘言史::裛露凝氛紫艳新，千般婉娜不胜春。年年此树花开日，出尽丹阳郭里人。
看山木瓜花二首 二::刘言史::柔枝湿艳亚朱栏，暂作庭芳便欲残。深藏数片将归去，红缕金针绣取看。
题十三弟竹园::刘言史::绕屋扶疏耸翠茎，苔滋粉漾有幽情。丹阳万户春光静，独自君家秋雨声。
乐府杂词三首 一::刘言史::紫禁梨花飞雪毛，春风丝管翠楼高。城里万家闻不见，君王试舞郑樱桃。
乐府杂词三首 二::刘言史::蝉鬓红冠粉黛轻，云和新教羽衣成。月光如雪金堦上，迸却颇梨义甲声。
乐府杂词三首 三::刘言史::不耐檐前红槿枝，薄妆春寝觉仍迟。梦中无限风流事，夫婿多情亦未知。
岁暮题杨录事江亭::刘言史::垂丝蜀客涕濡衣，岁尽长沙未得归。肠断锦帆风日好，可怜桐鸟出花飞。
冬日峡中旅泊::刘言史::霜月明明雪复残，孤舟夜泊使君滩。一声钟出远山里，暗想雪窗僧起寒。
泊花石浦::刘言史::旧业丛台废苑东，几年为梗复为蓬。杜鹃啼断回家梦，半在邯郸驿树中。
闻崔倚旅葬::刘言史::远客那能返故庐，苍梧埋骨痛何如。他时亲戚空相忆，席上同悲一纸书。
赋蕃子牧马::刘言史::碛净山高见极边，孤烽引上一条烟。蕃落多晴尘扰扰，天军猎到䴙鹈泉。
牧马泉::刘言史::平沙漫漫马悠悠，弓箭闲抛郊水头。鼠毛衣里取羌笛，吹向秋天眉眼愁。
越井台望::刘言史::独立阳台望广州，更添羁客异乡愁。晚潮未至早潮落，井邑暂依沙上头。
扶病春亭::刘言史::强梳稀发著纶巾，舍杖空行试病身。花间自欲裴回立，穉子牵衣不许人。
赠童尼::刘言史::旧时艳质如明玉，今日空心是冷灰。料得襄王惆怅极，更无云雨到阳台。
读故友于君集::刘言史::大底从头总是悲，就中偏怆筑城词。依然想得初成日，寄出秋山与我时。
病僧二首 一::刘言史::竺国乡程算不回，病中衣锡遍浮埃。如今汉地诸经本，自过流沙远背来。
病僧二首 二::刘言史::空林衰病卧多时，白发从成数寸丝。西行却过流沙日，枕上寥寥心独知。
右军墨池::刘言史::永嘉人事尽归空，逸少遗居蔓草中。至今池水涵余墨，犹共诸泉色不同。
送僧归山::刘言史::楚俗翻花自送迎，密人来往岂知情。夜行独自寒山寺，雪径泠泠金锡声。
题源分竹亭::刘言史::绕屋扶疏千万竿，年年相诱独行看。日光不透烟常在，先校诸家一月寒。
山寺看樱桃花题僧壁::刘言史::楚寺春风腊尽时，含桃先坼一千枝。老僧不语傍边坐，花发人来总不知。
伤清江上人::刘言史::往年偏共仰师游，闻过流沙泪不休。此身岂得多时住，更著尘心起外愁。
山寺看海榴花::刘言史::琉璃地上绀宫前，发翠凝红已十年。夜久月明人去尽，火光霞焰递相燃。
赠成炼师四首 一::刘言史::花冠蘂帔色婵娟，一曲清箫凌紫烟。不知今日重来意，更住人间几百年。
赠成炼师四首 二::刘言史::黄昏骑得下天龙，巡遍茅山数十峰。采芝却到蓬莱上，花里犹残碧玉锺。
赠成炼师四首 三::刘言史::等闲何处得灵方，丹脸云鬟日月长。大罗过却三千岁，更向人间魅阮郎。
上巳日陪襄阳李尚书宴光风亭::刘言史::碧池萍嫩柳垂波，绮席丝镛舞翠娥。为报会稽亭上客，永和应不胜元和。
奉酬::刘言史::闰余春早景沈沈，禊饮风亭恣赏心。红袖青娥留永夕，汉阴宁肯羡山阴。
病中客散复言怀::刘言史::华发离披卧满头，暗虫衰草入乡愁。枕前人去空庭暮，又见芭蕉白露秋。
处州月夜穆中丞席和主人::刘言史::羌竹繁弦银烛红，月光初出柳城东。忽见隐侯裁一咏，还须书向郡楼中。
寻花::刘言史::游春未足春将度，访紫寻红少在家。
赠陈长史妓::刘言史::宝钿云和玉禁仙，深含媚靥袅朱弦。春风不怕君王恨，引出幽花落外边。
题王况故居::刘言史::入巷萧条起悲绪，儿女犹居旧贫处。尘满空床屋见天，独作驴鸣一声去。
偶题::刘言史::迟日新妆游冶娘，盈盈彩艇白莲塘。掬水远湿岸边郎，红绡缕中玉钏光。
恸柳论::刘言史::孀妻栖户仍无嗣，欲访孤坟谁引至。裴回无处展哀情，惟有衣襟知下泪。
夜入简子古城::刘言史::远火荧荧聚寒鬼，绿焰欲销还复起。夜深风雪古城空，行客衣襟汗如水。
桂江中题香顶台::刘言史::岧岧香积凌空翠，天上名花落幽地。老僧相对竟无言，山鸟却呼诸佛字。
僧檐前独竹咏::刘言史::乱石田中寄孤本，亭亭不住凌虚引。欲以袈裟拂著来，一边碧玉无轻粉。
送人随姐夫任云安令::刘言史::闲逐维私向武城，北风青雀片时行。孤帆瞥过荆州岸，认得瞿塘急浪声。
山中喜崔补阙见寻::刘言史::鹿袖青藜鼠耳巾，潜夫岂解拜朝臣。白屋藜床还共入，山妻老大不羞人。
偶题二首 一::刘言史::金榜荣名俱失尽，病身为庶更投魑。春娥慢笑无愁色，别向人家舞柘枝。
偶题二首 二::刘言史::得罪除名谪海头，惊心无暇与身愁。中使不知何处住，家书莫寄向春州。
嘉兴社日::刘言史::消渴天涯寄病身，临邛知我是何人。今年社日分余肉，不值陈平又不均。
席上赠李尹::刘言史::伛偻山夫发似丝，松间石上坐多时。瓢饮不曾看酒肆，世人空笑亦何为。
弼公院问病::刘言史::一头细发两分丝，卧见芭蕉白露滋。欲令居士身无病，直待众生苦尽时。
惜花::刘言史::年少共怜含露色，老人偏惜委尘红。如何遂得心中事，每要花时不厌风。
代胡僧留别::刘言史::此地缘疏语未通，归时老病去无穷。定知不彻南天竺，死在条支阴碛中。
桂江逢王使君旅榇归::刘言史::故人丹旐出南威，少妇随丧哭渐归。遥想北原新垅上，日寒光浅水松稀。
玉京词::刘言史::绝景寥寥日更迟，人间甲子不同时。未知樵客终何得，归后无家是看棋。
拟古咏河边枯树::长孙佐辅::野火烧枝水洗根，数围孤树半心存。应是无机承雨露，却将春色寄苔痕。
别友人::长孙佐辅::愁多不忍醒时别，想极还寻静处行。谁遣同衾又分手，不如行路本无情。
伤故人歌妓::长孙佐辅::愁脸无红衣满尘，万家门户不容身。曾将一笑君前去，悮杀几多回顾人。
南中客舍对雨送故人归北::长孙佐辅::猿声啾啾雁声苦，卷帘相对愁不语。几年客吴君在楚，况送君归我犹阻。家书作得不忍封，北风吹断堦前雨。
荅边信::长孙佐辅::征人去年戍辽水，夜得边书字盈纸。挥刀就烛裁红绮，结作同心荅千里。君寄边书书莫绝，妾荅同心心自结。同心再解心不离，书字频看字愁灭。结成一夜和泪封，贮书只在怀袖中。莫如书字故难久，愿学同心长可同。
对镜吟::长孙佐辅::忆昔逢君新纳娉，青铜铸出千年镜。意怜光彩固无瑕，义比恩情永相映。每将鉴面兼鉴心，鉴来不辍情逾深。君非结心空结带，结处尚新恩已背。开帘览镜悲难语，对面相看孟门阻。掩匣徒惭双凤飞，悬台欲效孤鸾舞。昔日照来人共许，今朝照罢自生疑。镜上有尘犹可淬，君恩讵肯无回时。
古宫怨::长孙佐辅::窗前好树名玫瑰，去年花落今年开。无情春色尚识返，君心忽断何时来。忆昔妆成候仙仗，宫璅玲珑日新上。拊心却笑西子嚬，掩鼻谁忧郑姬谤。草染文章衣下履，花黏甲乙床前帐。三千玉貌休自夸，十二金钗独相向。盛衰倾夺欲何如，娇爱翻悲逐佞谀。重远岂能惭沼鹄，弃前方见泣船鱼。看笼不记薰龙脑，咏扇空曾秃鼠须。始喜类萝新托柏，终伤如荠却甘荼。院深独开还独闭，鹦鹉惊飞苔覆地。满箱旧赐前日衣，渍枕新垂夜来泪。痕多开镜照还悲，绿髻青蛾尚未衰。莫道新缣长绝比，犹逢故剑会相追。
寻山家::长孙佐辅::独访山家歇还涉，茅屋斜连隔松叶。主人闻语未开门，绕篱野菜飞黄蝶。
惜花三首 一::张碧::千枝万枝占春开，彤霞着地红成堆。一窖闲愁驱不去，殷勤对尔酌金杯。
惜花三首 二::张碧::老鸦拍翼盘空疾，准拟浮生如瞬息。阿母蟠桃香未齐，汉皇骨葬秋山碧。
惜花三首 三::张碧::朝开暮落煎人老，无人为报东君道。留取秾红伴醉吟，莫教少女来吹扫。
游春引三首 一::张碧::句芒爱弄春风权，开萌发翠无党偏。句芒小女精神巧，机罗杼绮满平川。
游春引三首 二::张碧::五陵年少轻薄客，蛮锦花多春袖窄。酌桂鸣金玩物华，星蹄绣毂填香陌。
游春引三首 三::张碧::千条碧绿轻拖水，金毛泣怕春江死。万汇俱含造化恩，见我春工无私理。
古意::张碧::銮舆不碾香尘灭，更残三十六宫月。手持纨扇独含情，秋风吹落横波血。
秋日登岳阳楼晴望::张碧::三秋倚练飞金盏，洞庭波定平如刬。天高云卷绿罗低，一点君山碍人眼。漫漫万顷铺琉璃，烟波阔远无鸟飞。西南东北竞无际，直疑侵断青天涯。屈原回日牵愁吟，龙宫感激致应沈。贾生憔悴说不得，茫茫烟霭堆湖心。
美人梳头::张碧::玉堂花院小枝红，绿窗一片春光晓。玉容惊觉浓睡醒，圆蟾挂出妆台表。金盘解下丛鬟碎，三尺巫云绾朝翠。皓指高低寸黛愁，水精梳滑参差坠。须臾拢掠蝉鬓生，玉钗冷透冬冰明。芙蓉拆向新开脸，秋泉慢转眸波横。鹦鹉偷来话心曲，屏风半倚遥山绿。
雨霁登北岸寄友人::卢殷::稻黄扑扑黍油油，野树连山涧自流。忆得年时冯翊部，谢郎相引上楼头。
长安亲故::卢殷::楚兰不佩佩吴钩，带酒城头别旧游。年事已多筋力在，试将弓箭到幷州。
悲秋::卢殷::秋空雁度青天远，疏树蝉嘶白露寒。阶下败兰犹有气，手中团扇渐无端。
晚蝉::卢殷::深藏高柳背斜晖，能轸孤愁减昔围。犹畏旅人头不白，再三移树带声飞。
维扬郡西亭赠友人::卢殷::萍飒风池香满船，杨花漠漠暮春天。玉人此日心中事，何似乘羊入市年。
题汉州西湖::严公弼::西湖创置自房公，心匠纵横造化同。见说凤池推独步，高名何事滞川中。
湘弦曲::庄南杰::楚云铮铮戛秋露，巫云峡雨飞朝暮。古磬高敲百尺楼，孤猿夜哭千丈树。云轩碾火声珑珑，连山卷尽长江空。莺啼寂寞花枝雨，鬼啸荒郊松柏风。满堂怨咽悲相续，苦调中含古离曲。繁弦响绝楚魂遥，湘江水碧湘山绿。
黄雀行::庄南杰::穿屋穿墙不知止，争树争巢入营死。林间公子夹弹弓，一丸致毙花丛里。小口黄雏未有知，青天不解高高飞。虞人设网当要路，白日啾嘲祸万机。
阳春曲::庄南杰::紫锦红囊香满风，金鸾玉轼摇丁冬。沙鸥白羽翦晴碧，野桃红艳烧春空。芳草绵延鏁平地，垅蝶双双舞幽翠。凤叶龙吟白日长，落花声底仙娥醉。
伤歌行::庄南杰::兔走乌飞不相见，人事依稀速如电。王母夭桃一度开，玉楼红粉千回变。车驰马走咸阳道，石家旧宅空荒草。秋雨无情不惜花，芙蓉一一惊香倒。劝君莫谩栽荆棘，秦皇虚费驱山力。英风一去更无言，白骨沈埋暮山碧。
故白岩禅师院::王鲁复::能师还世名还在，空闭禅堂满院苔。花树不随人寂寞，数枝犹自出墙来。
了语::雍裕之::扫却烟尘寇初剿，深水高林放鱼鸟。鸡人唱绝残漏晓，仙乐拍终天悄悄。
不了语::雍裕之::浮名世利知多少，朝市喧喧尘扰扰。车马交驰往复来，钟鼓相催天又晓。
听弹沈湘::雍裕之::贾谊投文吊屈平，瑶琴能写此时情。秋风一奏沈湘曲，流水千年作恨声。
豪家夏冰咏::雍裕之::金错银盘贮赐冰，清光如耸玉山棱。无论尘客闲停扇，直到消时不见蝇。
宿棣华馆闻雁::雍裕之::不堪旅宿棣花馆，况有离群鸿雁声。一点秋灯残影下，不知寒梦几回惊。
农家望晴::雍裕之::尝闻秦地西风雨，为问西风早晚回。白发老农如鹤立，麦场高处望云开。
宫人斜::雍裕之::几多红粉委黄泥，野鸟如歌又似啼。应有春魂化为燕，年来飞入未央栖。
曲江池上::雍裕之::殷勤春在曲江头，全藉群仙占胜游。何必三山待鸾鹤，年年此地是瀛洲。
奉陪吕使君楼上夜看花::段弘古::城上芳园花满枝，城头太守夜看时。为报林中高举烛，感人情思欲题诗。
所居寺院凉夜书情呈上吕和叔温郎中::何元上::庾公念病宜清暑，遣向僧家占上方。月光似水衣裳湿，松气如秋枕簟凉。幸以薄才当客次，无因弱羽逐鸾翔。何由一示云霄路，肠断星星两鬓霜。
塞上闻笛::宋济::胡儿吹笛戍楼间，楼上萧条海月闲。借问梅花何处落，风吹一夜满关山。
东邻美人歌::宋济::花暖江城斜日阴，莺啼绣户晓云深。春风不道珠帘隔，传得歌声与客心。
题李八百洞::符载::太极之年混沌坼，此山亦是神仙宅。后世何人来飞升，紫阳真人李八百。
甘州歌::符载::月里嫦娥不画眉，只将云雾作罗衣。不知梦逐青鸾去，犹把花枝盖面归。
题安乐山::先汪::碧峰横倚白云端，隋氏真人化迹残。翠柏不凋龙骨瘦，石泉犹在镜光寒。
敕赠康尚书美人::薛{曰/纡}::天门喜气晓氛氲，圣主临轩召冠军。欲令从此行霖雨，先赐巫山一片云。
题昭应温泉::孙叔向::一道温泉遶御楼，先皇曾向此中游。虽然水是无情物，也到宫前咽不流。
送咸安公主::孙叔向::卤簿迟迟出国门，汉家公主嫁乌孙。玉颜便向穹庐去，卫霍空承明主恩。
长门怨三首 一::刘皂::雨滴长门秋夜长，愁心和雨到昭阳。泪痕不学君恩断，拭却千行更万行。
长门怨三首 二::刘皂::宫殿沈沈月欲分，昭阳更漏不堪闻。珊瑚枕上千行泪，不是思君是恨君。
长门怨三首 三::刘皂::蝉鬓慵梳倚帐门，蛾眉不扫惯承恩。旁人未必知心事，一面残妆空泪痕。
旅次朔方::刘皂::客舍幷州数十霜，归心日夜忆咸阳。无端又渡桑干水，却望幷州似故乡。
长门怨::裴交泰::自闭长门经几秋，罗衣湿尽泪还流。一种蛾眉明月夜，南宫歌管北宫愁。
乞巧::林杰::七夕今宵看碧霄，牵牛织女渡河桥。家家乞巧望秋月，穿尽红丝几万条。
句::林杰::金盘摘下挂朱颗，红壳开时饮玉浆。
哭林杰::郑立之::才高未及贾生年，何事孤魂逐逝川。萤聚帐中人已去，鹤离台上月空圆。
咏和亲::苏郁::关月夜悬青冢镜，寒云秋薄汉宫罗。君王莫信和亲策，生得胡雏虏更多。
鹦鹉词::苏郁::莫把金笼闭鹦鹉，个个分明解人语。忽然更向君前言，三十六宫愁几许。
步虚词::苏郁::十二楼藏玉堞中，凤凰双宿碧芙蓉。流霞浅酌谁同醉，今夜笙歌第几重。
责商山四皓::蔡京::秦末家家思逐鹿，商山四皓独忘机。如何鬓发霜相似，更出深山定是非。
咏子规::蔡京::千年冤魄化为禽，永逐悲风叫远林。愁血滴花春艳死，月明飘浪冷光沈。凝成紫塞风前泪，惊破红楼梦里心。肠断楚词归不得，剑门迢遰蜀江深。
献蔡京::张顶::抛却长竿卷却丝，手持蓑笠献新诗。临川太守清如镜，不是渔人下钓时。
和严揆省中宿斋遇令狐员外当直之作::李逢吉::致斋分直宿南宫，越石卢谌此夜同。位极班行犹念旧，名题章奏亦从公。曾驱爪士三边静，新赠髯参六义穷。竟夕文昌知有月，可怜如在庾楼中。
奉酬忠武李相公见寄::李逢吉::直继先朝卫与英，能移孝友作忠贞。剑门失险曾缚虎，淮水安流缘斩鲸。黄阁碧幢惟是俭，三公二伯未为荣。惠连忽赠池塘句，又遣羸师破胆惊。
酬致政杨祭酒见寄::李逢吉::初还相印罢戎旃，获守皇居在紫烟。妄比酂侯功蔑尔，每怀疏傅意悠然。应将半俸霑闾里，料入中条访洞天。十载别离那可道，倍令惊喜见来篇。
送令狐秀才赴举::李逢吉::子有雄文藻思繁，龆年射策向金门。前随鸾鹤登霄汉，却望风沙走塞垣。独忆忘机陪出处，自怜何力继飞翻。那堪两地生离绪，蓬户长扃行旅喧。
喜弟淑再至为长歌::李渤::前年别时秋九月，白露吹霜金吹烈。离鸿一别影初分，泪袖双挥心哽咽。别来几度得音书，南岳知□□□□。庐山峨峨倚天碧，捧排空崖千万尺。社榜长题高士名，食堂每记云山迹。我本开云此山住，偶为名利相萦误。自负心机四十年，羞闻社客山中篇。忧时魂梦忆归路，觉来疑在林中眠。昨日亭前乌鹊喜，果得今朝尔来此。吾吟行路五十篇，尽说江南数千里。自怜兄弟今五人，共萦儒素家尚贫。虽然廪饩各不一，就中总免拘常伦。长兄年少曾落托，拔剑沙场随卫霍。口里虽谭周孔文，怀中不舍孙吴略。次兄一生能苦节，夏聚流萤冬映雪。非论疾恶志如霜，更觉临泉心似铁。第三之兄更奇异，昂昂独负青云志。下看金玉不如泥，肯道王侯身可贵。却愁清逸不干时，高踪大器无人知。倘逢感激许然诺，必能万古留清规。念尔年来方二十，夙夜孜孜能独立。卷中笔落星汉摇，洞里丹灵鬼神泣。嗟余流浪心最狂，十年学剑逢时康。心中不解事拘束，世间谈笑多相妨。广海青山殊未足，逢著高楼还醉宿。朝走安公枥上驹，暮伦陶令篱边菊。近来诗思殊无况，苦被时流不相放。云腾浪走势未衰，鹤膝蜂腰岂能障。送尔为文殊不识，贵从一一传胸臆。若到湖南见紫霄，会须待我同攀陟。
留别南溪二首 一::李渤::常叹春泉去不回，我今此去更难来。欲知别后留情处，手种岩花次第开。
留别南溪二首 二::李渤::如云不厌苍梧远，似雁逢春又北归。惟有隐山溪上月，年年相望两依依。
桂林叹雁::李渤::三朝四黜倦遐征，往复皆愁万里程。尔解分飞却回去，我方从此向南行。
享惠昭太子庙乐章::孟简::喧喧金石容既缺，肃肃羽驾就行列。缑山遗响昔所闻，庙庭进旅今攸设。
寄李十员外::王仲舒::百丈悬泉旧卧龙，欲将肝胆佐时雍。惟愁又入烟霞去，知在庐峰第几重。
赠毛仙翁::李宗闵::不知仙客占青春，肌骨才教称两旬。俗眼暂惊相见日，疑心未测几时人。闲推甲子经何代，笑说浮生老此身。残药傥能沾朽质，愿将霄汉永为邻。
题开元寺牡丹::徐凝::此花南地知难种，惭愧僧闲用意栽。海燕解怜频睥睨，胡蜂未识更徘徊。虚生芍药徒劳妒，羞杀玫瑰不敢开。惟有数苞红萼在，含芳只待舍人来。
汉宫曲::徐凝::水色帘前流玉霜，赵家飞燕侍昭阳。掌中舞罢箫声绝，三十六宫秋夜长。
和嵩阳客月夜忆上清人::徐凝::独夜嵩阳忆上仙，月明三十六峰前。瑶池月胜嵩阳月，人在玉清眠不眠。
八月望夕雨::徐凝::今年八月十五夜，寒雨萧萧不可闻。如练如霜在何处，吴山越水万重云。
观浙江涛::徐凝::浙江悠悠海西绿，惊涛日夜两翻覆。钱塘郭里看潮人，直至白头看不足。
庐山瀑布::徐凝::虚空落泉千仞直，雷奔入江不暂息。今古长如白练飞，一条界破青山色。
嘉兴寒食::徐凝::嘉兴郭里逢寒食，落日家家拜扫回。唯有县前苏小小，无人送与纸钱来。
忆扬州::徐凝::萧娘脸下难胜泪，桃叶眉头易得愁。天下三分明月夜，二分无赖是扬州。
八月灯夕寄游越施秀才::徐凝::四天净色寒如水，八月清辉冷似霜。想得越人今夜见，孟家珠在镜中央。
八月十五夜::徐凝::皎皎秋空八月圆，常娥端正桂枝鲜。一年无似如今夜，十二峰前看不眠。
题伍员庙::徐凝::千载空祠云海头，夫差亡国已千秋。浙波只有灵涛在，拜奠青山人不休。
员峤先生::徐凝::员峤先生无白发，海烟深处采青芝。逢人借问陶唐主，欲进冰蚕五色丝。
莫愁曲::徐凝::玳瑁床头刺战袍，碧纱窗外叶骚骚。若为教作辽西梦，月冷如丁风似刀。
寄白司马::徐凝::三条九陌花时节，万户千车看牡丹。争遣江州白司马，五年风景忆长安。
相思林::徐凝::游客远游新过岭，每逢芳树问芳名。长林遍是相思树，争遣愁人独自行。
寄海峤丈人::徐凝::万丈只愁沧海浅，一身谁测岁华遥。自言来此云边住，曾看秦王树石桥。
寄潘先生::徐凝::至人知姓不知名，闻道黄金骨节轻。世上仙方无觅处，欲来西岳事先生。
宫中曲二首 一::徐凝::披香侍宴插山花，厌著龙绡著越纱。恃赖倾城人不及，檀妆唯约数条霞。
宫中曲二首 二::徐凝::身轻入宠尽恩私，腰细偏能舞柘枝。一日新妆抛旧样，六宫争画黑烟眉。
七夕::徐凝::一道鹊桥横渺渺，千声玉佩过玲玲。别离还有经年客，怅望不如河鼓星。
八月九月望夕雨::徐凝::八月繁云连九月，两回三五晦漫漫。一年怅望秋将尽，不得常娥正面看。
喜雪::徐凝::长爱谢家能咏雪，今朝见雪亦狂歌。杨花道即偷人句，不那杨花似雪何。
春饮::徐凝::乌家若下蚁还浮，白玉尊前倒即休。不是春来偏爱酒，应须得酒遣春愁。
二月望日::徐凝::长短一年相似夜，中秋未必胜中春。不寒不暖看明月，况是从来少睡人。
读远书::徐凝::两转三回读远书，画檐愁见燕归初。百花时节教人懒，云髻朝来不欲梳。
古树::徐凝::古树欹斜临古道，枝不生花腹生草。行人不见树少时，树见行人几番老。
独住僧::徐凝::百补袈裟一比丘，数茎长睫覆青眸。多应独住山林惯，唯照寒泉自剃头。
伤画松道芬上人::徐凝::百法驱驰百年寿，五劳消瘦五株松。昨来闻道严陵死，画到青山第几重。
观钓台画图::徐凝::一水寂寥青霭合，两崖崔崒白云残。画人心到啼猿破，欲作三声出树难。
荆巫梦思::徐凝::楚水白波风袅袅，荆门暮色雨萧萧。相思合眼梦何处，十二峰高巴字遥。
浙东故孟尚书种柳::徐凝::孟家种柳东城去，临水逶迤思故人。不似当时大司马，重来得见汉南春。
长洲览古::徐凝::吴王上国长洲奢，翠黛寒江一道斜。伤见摧残旧宫树，美人曾插九枝花。
却归旧山望月有寄::徐凝::年年明月总相似，大抵人情自不同。今夜故山依旧见，班家扇样碧峰东。
再归松溪旧居宿西林::徐凝::五粒松深溪水清，众山摇落月偏明。西林静夜重来宿，暗记人家犬吠声。
玩花五首 一::徐凝::一树梨花春向暮，雪枝残处怨风来。明朝渐校无多去，看到黄昏不欲回。
玩花五首 二::徐凝::麹尘溪上素红枝，影在溪流半落时。时人自惜花肠断，春风却是等闲吹。
玩花五首 三::徐凝::朱霞焰焰山枝动，绿野声声杜宇来。谁为蜀王身作鸟，自啼还自有花开。
玩花五首 四::徐凝::谁家踯躅青林里，半见殷花焰焰枝。忆得倡楼人送客，深红衫子影门时。
玩花五首 五::徐凝::花到蔷薇明艳绝，燕支颗破麦风秋。一番弄色一番退，小妇轻妆大妇愁。
长庆春::徐凝::山头水色薄笼烟，久客新愁长庆年。身上五劳仍病酒，夭桃窗下背花眠。
山鹧鸪词::徐凝::南越岭头山鹧鸪，传是当时守贞女。化为飞鸟怨何人，犹有啼声带蛮语。
郑女出参丈人词::徐凝::凤钗翠翘双宛转，出见丈人梳洗晚。掣曳罗绡跪拜时，柳条无力花枝软。
春雨::徐凝::花时闷见联绵雨，云入人家水毁堤。昨日春风源上路，可怜红锦枉抛泥。
和白使君木兰花::徐凝::枝枝转势雕弓动，片片摇光玉剑斜。见说木兰征戍女，不知那作酒边花。
正月十五夜呈幕中诸公::徐凝::宵游二万七千人，独坐重城圈一身。步月游山俱不得，可怜辜负白头春。
乐府新诗::徐凝::一声卢女十三弦，早嫁城西好少年。不羡越溪歌者苦，采莲归去绿窗眠。
春陪相公看花宴会二首 一::徐凝::丞相邀欢事事同，玉箫金管咽东风。百分春酒莫辞醉，明日的无今日红。
春陪相公看花宴会二首 二::徐凝::木兰花谢可怜条，远道音书转寂寥。春去一年春又尽，几回空上望江桥。
牡丹::徐凝::何人不爱牡丹花，占断城中好物华。疑是洛川神女作，千娇万态破朝霞。
过马当::徐凝::风波隐隐石苍苍，送客灵鸦拂去樯。三月尽头云叶秀，小姑新著好衣裳。
金谷览古::徐凝::金谷园中数尺土，问人知是绿珠台。绿珠歌舞天下绝，唯与石家生祸胎。
上阳红叶::徐凝::洛下三分红叶秋，二分翻作上阳愁。千声万片御沟上，一片出宫何处流。
洛城秋砧::徐凝::三川水上秋砧发，五凤楼前明月新。谁为秋砧明月夜，洛阳城里更愁人。
和川守侍郎缑山题仙庙::徐凝::王子缑山石殿明，白家诗句咏吹笙。安知散席人间曲，不是寥天鹤上声。
和夜题玉泉寺::徐凝::岁岁云山玉泉寺，年年车马洛阳尘。风清月冷水边宿，诗好官高能几人。
和秋游洛阳::徐凝::洛阳自古多才子，唯爱春风烂漫游。今到白家诗句出，无人不咏洛阳秋。
和嘲春风::徐凝::源上拂桃烧水发，江边吹杏暗园开。可怜半死龙门树，懊恼春风作底来。
侍郎宅泛池::徐凝::莲子花边回竹岸，鸡头叶上荡兰舟。谁知洛北朱门里，便到江南绿水游。
和侍郎邀宿不至::徐凝::蟾蜍有色门应锁，街鼓无声夜自深。料得白家诗思苦，一篇诗了一弹琴。
自鄂渚至河南将归江外留辞侍郎::徐凝::一生所遇唯元白，天下无人重布衣。欲别朱门泪先尽，白头游子白身归。
蛮入西川后::徐凝::守隘一夫何处在，长桥万里只堪伤。纷纷塞外乌蛮贼，驱尽江头濯锦娘。
忆紫溪::徐凝::长忆紫溪春欲尽，千岩交映水回斜。岩空水满溪自紫，水态更笼南烛花。
夸红槿::徐凝::谁道槿花生感促，可怜相计半年红。何如桃李无多少，并打千枝一夜风。
题缙云山鼎池二首 一::徐凝::黄帝旌旗去不回，空余片石碧崔嵬。有时风卷鼎湖浪，散作晴天雨点来。
题缙云山鼎池二首 二::徐凝::天地茫茫成古今，仙都凡有几人寻。到来唯见山高下，只是不知湖浅深。
宿冽上人房::徐凝::浮生不定若蓬飘，林下真僧偶见招。觉后始知身是梦，更闻寒雨滴芭蕉。
汴河览古::徐凝::炀帝龙舟向此行，三千宫女采桡轻。渡河不似如今唱，为是杨家怨思声。
柬白丈人::徐凝::昔时丈人鬓发白，千年松下锄茯苓。今来见此松树死，丈人斩新鬓发青。
览镜词::徐凝::宝镜磨来寒水清，青衣把就绿窗明。潘郎懊恼新秋发，拔却一茎生两茎。
白人::徐凝::煖风入烟花漠漠，白人梳洗寻常薄。泥郎为插珑璁钗，争教一朵牙云落。
奉酬元相公上元::徐凝::出拥楼船千万人，入为台辅九霄身。如何更羡看灯夜，曾见宫花拂面春。
奉和鹦鹉::徐凝::毛羽曾经翦处残，学人言语道暄寒。任饶长被金笼阖，也免栖飞雨雪难。
将至妙喜寺::徐凝::清风袅袅越水陂，远树苍苍妙喜寺。自有车轮与马蹄，未曾到此波心地。
红蕉::徐凝::红蕉曾到岭南看，校小芭蕉几一般。差是斜刀翦红绢，卷来开去叶中安。
见少室::徐凝::适我一箪孤客性，问人三十六峰名。青云无忘白云在，便可嵩阳老此生。
语儿见新月::徐凝::几处天边见新月，经过草市忆西施。娟娟水宿初三夜，曾伴愁蛾到语儿。
回施先辈见寄新诗二首 一::徐凝::九幽仙子西山卷，读了绦绳系又开。此卷玉清宫里少，曾寻真诰读诗来。
送沈亚之赴郢掾::徐凝::千万乘骢沈司户，不须惆怅郢中游。几年白雪无人唱，今日唯君上雪楼。
答白公::徐凝::高景争来草木头，一生心事酒前休。山公自是仙人侣，携手醉登城上楼。
赠圆明上人::李德裕::远公说易长松下，龙树双轻海藏中。今日导师闻佛慧，始知前路化成空。
赠奉律上人::李德裕::知君学地厌多闻，广渡群生出世氛。饭色不应殊宝器，树香皆遣入禅薰。
戏赠慎微寺主道安上座三僧正::李德裕::甘露洒空惟一味，旃檀移植自成薰。遥知畅献分南北，应用调柔致六群。
长安秋夜::李德裕::内宫传诏问戎机，载笔金銮夜始归。万户千门皆寂寂，月中清露点朝衣。
又二绝 一::李德裕::石上谿荪发紫茸，碧山幽蔼水溶溶。菖花定是无人见，春日惟应羽客逢。
又二绝 二::李德裕::独寻兰渚玩迟晖，闲倚松窗望翠微。遥想春山明月曙，玉坛清磬步虚归。
怀京国::李德裕::海上东风犯雪来，腊前先折镜湖梅。遥思禁苑青春夜，坐待宫人画诏回。
雨后净望河西连山怆然成咏::李德裕::宿雨初收晚吹繁，秋光极目自销魂。烟山北下归辽海，鸿雁南飞出蓟门。只恨无功书史籍，岂悲临老事戎轩。唯怀药饵蠲衰病，为惜余年报主恩。
奉送相公十八丈镇杨州::李德裕::千骑风生大斾舒，春江重到武侯庐。共悬龟印衔新绶，同忆鳣庭访旧居。取履桥边啼鸟换，钓璜溪畔落花初。今来却笑临邛客，入蜀空驰使者车。
忆金门旧游奉寄江西沈大夫::李德裕::东望沧溟路几重，无因白首更相逢。已悲泉下双琪树，又惜天边一卧龙。人事升沉才十载，宦游漂泊过千峰。思君远寄西山药，岁暮相期向赤松。
谪岭南道中作::李德裕::岭水争分路转迷，桄榔椰叶暗蛮溪。愁冲毒雾逢虵草，畏落沙虫避燕泥。五月畬田收火米，三更津吏报潮鸡。不堪肠断思乡处，红槿花中越鸟啼。
到恶溪夜泊芦岛::李德裕::甘露花香不再持，远公应怪负前期。青蝇岂独悲虞氏，黄犬应闻笑李斯。风雨瘴昏蛮日月，烟波魂断恶溪时。岭头无限相思泪，泣向寒梅近北枝。
登崖州城作::李德裕::独上高楼望帝京，鸟飞犹是半年程。青山似欲留人住，百匝千遭遶郡城。
南梁行::李德裕::江南郁郁春草长，悠悠汉水浮清光。杂英飞尽空和景，绿杨阴重官舍静。此时醉客纵横书，公言可荐承明庐。青天诏下宠光至，颁籍金闺征石渠。重归山路烟岚隔，巫山未深晚花折。涧底红光夺目燃，摇风有毒愁行客。杜鹃啼咽花亦殷，声悲绝艳连空山。斜阳瞥映浅深树，云雨翻迷崖谷间。山鸡锦质矜毛羽，透竹穿萝命俦侣。乔木幽谷上下同，雄雌不异飞栖处。望秦峰迥过商颜，浪叠云堆万簇山。行尽杳冥青嶂外，九重钟漏紫云间。元和列侍明光殿，谏草初焚市朝变。北阙趋臣半隟尘，南梁笑客皆飞霰。追思感叹却昏迷，霜鬓愁吟到晓鸡。故园岁深开断简，秋堂月晓掩遗袿。呜呜晓角霞辉粲，抚剑当楹一长叹。刍狗无由学圣贤，空持感激终昏旦。
伊川晚眺::李德裕::桑叶初黄梨叶红，伊川落日尽无风。汉储何假终南客，甪里先生在谷中。
上巳忆江南禊事::李德裕::黄河西绕郡城流，上巳应无祓禊游。为忆渌江春水色，更无宵梦向吴州。
汨罗::李德裕::远谪南荒一病身，停舟暂吊汨罗人。都缘靳尚图专国，岂是怀王厌直臣。万里碧潭秋景静，四时愁色野花新。不劳渔父重相问，自有招魂拭泪巾。
题柳郎中故居::李德裕::下马荒堦日欲曛，潺潺石溜静中闻。鸟啼花发人声绝，寂寞山窗掩白云。
盘陀岭驿楼::李德裕::嵩少心期杳莫攀，好山聊复一开颜。明朝便是南荒路，更上层楼望故关。
和窦中丞岁酒喜见小男两岁::熊孺登::更添十岁应为相，岁酒从今把未休。闻得一毛添五色，眼看相逐凤池头。
寒食::熊孺登::东风泼火雨新休，舁尽春泥扫雪沟。走马犊车当御路，汉阳公主谢鸡球。
雪中荅僧书::熊孺登::八行银字非常草，六出天花尽是梅。无所与陈童子别，雪中辛苦远山来。
题逍遥楼伤故韦大夫::熊孺登::利及生人无更为，落花流水旧城池。逍遥楼上雕龙字，便是羊公堕泪碑。
戏赠费冠卿::熊孺登::但恐红尘虚白首，宁论蹇逸分先后。莫占莺花笑寂寥，长安春色年年有。
与左兴宗湓城别::熊孺登::江逢九派人将别，猿到三声月为秋。不知相见更何日，此夜少年堪白头。
八月十五夜卧疾::熊孺登::一年秪有今宵月，尽上江楼独病眠。寂寞竹窗闲不闭，夜深斜影到床前。
正月十五日::熊孺登::汉家遗事今宵见，楚郭明灯几处张。深夜行歌声绝后，紫姑神下月苍苍。
曲池陪宴即事上窦中丞::熊孺登::水自山阿绕坐来，珊瑚台上木绵开。欲知举目无情罚，一片花流酒一杯。
董监庙::熊孺登::仁杰淫祠废欲无，枯枫老栎两三株。神乌惯得商人食，飞趁征帆过蠡湖。
赠侯山人::熊孺登::一见清容惬素闻，有人传是紫阳君。来时玉女裁春服，翦破湘山几片云。
送马判官赴安南::熊孺登::故人交趾去从军，应笑狂生挥阵云。省得蔡州今日事，旧曾都护帐前闻。
送准上人归石经院::熊孺登::旃檀刻像今犹少，白石镌经古未曾。归去更寻翻译寺，前山应遇雁门僧。
寒食野望::熊孺登::拜扫无过骨肉亲，一年唯此两三辰。冢头莫种有花树，春色不关泉下人。
祗役遇风谢湘中春色::熊孺登::水生风熟布帆新，只见公程不见春。应被百花撩乱笑，比来天地一闲人。
湘江夜泛::熊孺登::江流如箭月如弓，行尽三湘数夜中。无那子规知向蜀，一声声似怨春风。
蜀江水::熊孺登::日夜朝宗来万里，共怜江水引蕃心。若论巴峡愁人处，猿比滩声是好音。
寄安南马中丞::熊孺登::龙韬能致虎符分，万里霜台压瘴云。蕃客不须愁海路，波神今伏马将军。
甘子堂陪宴上韦大夫::熊孺登::武陵楼上春长早，甘子堂前花落迟。楚乐怪来声竞起，新歌尽是大夫词。
青溪村居二首 一::熊孺登::家占溪南千个竹，地临湖上一群山。渔船多在马长放，出处自由闲不闲。
奉和兴元郑相公早春送杨侍郎::熊孺登::征鞍欲上醉还留，南浦春生百草头。丞相新裁别离曲，声声飞出旧梁州。
送舍弟孺复往庐山::熊孺登::能骑竹马辨西东，未省烟花暂不同。第一早归春欲尽，庐山好看过湖风。
野别留少微上人::熊孺登::若为相见还分散，翻觉浮云亦不闲。何处留师暂且住，家贫唯有坐中山。
经古墓::熊孺登::碑折松枯山火烧，夜台从闭不曾朝。那将逝者比流水，流水东流逢上潮。
赠灵彻上人::熊孺登::诗句能生世界春，僧家更有姓汤人。况闻暗忆前朝事，知是修行第几身。
春郊醉中赠章八元::熊孺登::三月踏青能几日，百回添酒莫辞频。看君到卧杨花里，始觉春光为醉人。
六叹 一::李涉::绮罗香风翡翠车，清明独傍芙蓉渠。上有云鬟洞仙女，垂罗掩縠烟中语。风月频惊桃李时，沧波久别鸳鸿侣。欲传一札孤飞翼，山长水远无消息。却锁重门一院深，半夜空庭明月色。
六叹 二::李涉::深院梧桐夹金井，上有辘轳青丝索。美人清昼汲寒泉，寒泉欲上银缾落。迢迢碧甃千余尺，竟日倚阑空叹息。惆怅不来照明镜，却掩洞房抱寂寂。
六叹 三::李涉::汉臣一没丁零塞，牧羊西过阴沙外。朝凭南雁信难回，夜望北辰心独在。汉家茅土横九州，高门长戟封王侯。但将钟鼓悦私爱，肯以犬羊为国羞。夜宿寒云卧冰雪，严风触刃垂旌节。丁年奉使白头归，泣尽李陵衣上血。
春山三朅来 一::李涉::钓鱼朅来春日暖，沿溪不厌舟行缓。野竹初栽碧玉长，澄潭欲下青丝短。昔人避世兼避雠，暮栖云外朝悠悠。我今无事亦如此，赤鲤忽到长竿头。泛泛随波凡几里，碧莎如烟沙似砥。瘦壁横空怪石危，山花鬬日禽争水。有时带月归扣舷，身闲自是渔家仙。
春山三朅来 二::李涉::山上朅来采新茗，新花乱发前山顶。琼英动摇锺乳碧，业业高下随崖岭。未必蓬莱有仙药，能向鼎中云漠漠。越瓯遥见裂鼻香，欲觉身轻骑白鹤。
春山三朅来 三::李涉::采药朅来药苗盛，药生只傍行人径。世人重耳不重目，指似药苗心不足。野客住山三十载，妻儿共寄浮云外。小男学语便分别，已辩君臣知匹配。都市广长开大铺，疾来求者多相悮。见说韩康旧姓名，识之不识先相怒。
醉中赠崔膺::李涉::与君兄弟匡岭故，与君相逢扬子渡。白浪南分吴塞云，绿杨深入隋宫路。隋家文物今虽改，舞馆歌台基尚在。炀帝陵边草木深，汴河流水空归海。古今悠悠人自别，此地繁华终未歇。大道青楼夹翠烟，琼墀绣帐开明月。与君一言两相许，外舍形骸中尔女。扬州歌酒不可追，洛神映箔湘妃语。白马黄金为身置，谁能独羡他人醉。暂到香炉一夕间，能展愁眉百世事。君看白日光如箭，一度别来颜色变。早谋侯印佩腰间，莫遣看花鬓如霰。
岳阳别张[祜]::李涉::十年蹭蹬为逐臣，鬓毛白尽巴江春。鹿鸣猿啸虽寂寞，水蛟山魅多精神。山疟困中闻有赦，死灰不望光阴借。半夜州符唤牧童，虚教衰病生惊怕。巫峡洞庭千里余，蛮陬水国何亲疏。由来真宰不宰我，徒劳叹者怀吹嘘。霸桥昔与张生别，万变桑田何处说。龙蛇纵在没泥涂，长衢却为驽骀设。爱君气坚风骨峭，文章真把江淹笑。洛下诸生惧刺先，乌鸢不得齐鹰鹞。岳阳西南湖上寺，水阁松房遍文字。新钉张生一首诗，自余吟著皆无味。策马前途须努力，莫学龙钟虚叹息。
重登滕王阁::李涉::滕王阁上唱伊州，二十年前向此游。半是半非君莫问，好山长在水长流。
重到襄阳哭亡友韦寿朋::李涉::故人坟树立秋风，伯道无儿迹便空。重到笙歌分散地，隔江吹笛月明中。
再至长安::李涉::十年谪宦鬼方人，三遇鸿恩始到秦。今日九衢骑马望，却疑浑是刹那身。
赠道器法师::李涉::冰作形容雪作眉，早知谈论两川知。如今不用空求佛，但把令狐宰相诗。
庐山得元侍御书::李涉::惭君知我命龙钟，一纸书来意万重。正着白衣寻古寺，忽然邮递到云峰。
竹枝词 一::李涉::荆门滩急水潺潺，两岸猿啼烟满山。渡头少年应官去，月落西陵望不还。
竹枝词 二::李涉::巫峡云开神女祠，绿潭红树影参差。不劳戍口初相问，无义滩头剩别离。
竹枝词 三::李涉::石壁千重树万重，白云斜掩碧芙蓉。昭君溪上年年月，偏照婵娟色最浓。
竹枝词 四::李涉::十二峰头月欲低，空聆滩上子规啼。孤舟一夜东归客，泣向东风忆建溪。
京口送朱昼之淮南::李涉::两行客泪愁中落，万树山花雨后残。君到扬州见桃叶，为传风水渡江难。
题鹤林寺僧舍::李涉::终日昏昏醉梦间，忽闻春尽强登山。因过竹院逢僧话，又得浮生半日闲。
重过文上人院::李涉::南随越鸟北燕鸿，松月三年别远公。无限心中不平事，一宵清话又成空。
双峰寺得舍弟书::李涉::暂入松门拜祖师，殷勤再读塔前碑。回头忽向寻阳使，太守如今是惠持。
木兰花::李涉::碧落真人著紫衣，始堪相并木兰枝。今朝绕郭花看遍，尽是深村田舍儿。
过招隐寺::李涉::每忆中林访惠持，今来正遇早春时。自从休去无心事，唯向高僧说便知。
酬举生许遇山居::李涉::琉璃潭上新秋月，清净泉中智惠珠。不似本宗疏二教，许过云壑访潜夫。
春晚游鹤林寺寄使府诸公::李涉::野寺寻花春已迟，背岩唯有两三枝。明朝携酒犹堪赏，为报春风且莫吹。
题开圣寺::李涉::宿雨初收草木浓，群鸦飞散下堂锺。长廊无事僧归院，尽日门前独看松。
奉使淮南::李涉::汉使征兵诏未休，两行旌斾接扬州。试上高楼望春色，一年风景尽堪愁。
登北固山亭::李涉::海绕重山江抱城，隋家宫苑此分明。居人不觉三吴恨，却笑关河又战争。
秋日过员太祝林园::李涉::望水寻山二里余，竹林斜到地仙居。秋光何处堪消日，玄晏先生满架书。
题武关::李涉::来往悲欢万里心，多从此路计浮沈。皆缘不得空门要，舜葬苍梧直至今。
题温泉::李涉::能使时平四十春，开元圣主得贤臣。当时姚宋幷燕许，尽是骊山从驾人。
经涢川馆寄使府群公::李涉::涢川水竹十家余，渔艇蓬门对岸居。大胜尘中走鞍马，与他军府判文书。
葺夷陵幽居::李涉::负郭依山一径深，万竿如朿翠沈沈。从来爱物多成癖，辛苦移家为竹林。
再游头陀寺::李涉::无因暂泊鲁阳戈，白发兼愁日日多。只恐雪晴花便尽，数来山寺亦无他。
看射柳枝::李涉::玉弝朱弦敕赐弓，新加二斗得秋风。万人齐看翻金勒，百步穿杨逐箭空。
寄峡州韦郎中::李涉::年过五十鬓如丝，不必前程更问师。幸得休耕乐尧化，楚山深处最相宜。
赠田玉卿::李涉::长安里巷旧邻居，未解梳头五岁余。今朝嫁得风流婿，歌舞闲时看读书。
题招隐寺即戴颙旧宅::李涉::两崖古树千般色，一井寒泉数丈冰。欲问前朝戴居士，野烟秋色是丘陵。
山居送僧::李涉::失意因休便买山，白云深处寄柴关。若逢城邑人相问，报道花时也不闲。
过襄阳上于司空頔::李涉::方城汉水旧城池，陵谷依然世自移。歇马独来寻故事，逢人唯说岘山碑。
送魏简能东游二首 一::李涉::献赋论兵命未通，却乘羸马出关东。灞陵原上重回首，十载长安似梦中。
送魏简能东游二首 二::李涉::燕市悲歌又送君，目随征雁过寒云。孤亭宿处时看剑，莫使尘埃蔽斗文。
中秋夜君山台望月::李涉::大堤花里锦江前，诗酒同游四十年。不料中秋最明夜，洞庭湖上见当天。
酬彭伉::李涉::公孙阁里见君初，衣锦南归二十余。莫叹屈声犹未展，同年今日在中书。
硖石遇赦::李涉::天网初开释楚囚，残骸已废自知休。荷蓑不是人间事，归去沧江有钓舟。
赠龙泉洞尘上人::李涉::八十山僧眼未昏，独寻流水到穷源。自言共得龙神语，拟作茅庵住洞门。
题湖台::李涉::山有松门江有亭，不劳他处问青冥。有时带月床舁到，一阵风来酒尽醒。
送妻入道::李涉::人无回意似波澜，琴有离声为一弹。纵使空门再相见，还如秋月水中看。
遇湖州妓宋态宜二首 一::李涉::曾识云仙至小时，芙蓉头上绾青丝。当时惊觉高唐梦，唯有如今宋玉知。
逢旧二首 一::李涉::碧落高高云万重，当时孤鹤去无踪。不期陵谷迁朝市，今日辽东特地逢。
逢旧二首 二::李涉::将作乘槎去不还，便寻云海住三山。不知留得支机石，却逐黄河到世间。
润州听暮角::李涉::江城吹角水茫茫，曲引边声怨思长。惊起暮天沙上雁，海门斜去两三行。
头陀寺看竹::李涉::寺前新笋已成竿，策马重来独自看。可惜班皮空满地，无人解取作头冠。
奉使京西::李涉::卢龙已复两河平，烽火楼边处处耕。何事书生走羸马，原州城下又添兵。
题连云堡::李涉::由来天地有关扃，断壑连山接杳冥。一出纵知边上事，满朝谁信语堪听。
再宿武关::李涉::远别秦城万里游，乱山高下出商州。关门不锁寒溪水，一夜潺湲送客愁。
长安闷作::李涉::宵分独坐到天明，又策羸骖信脚行。每日除书空满纸，不曾闻有介推名。
和尚书舅见寄::李涉::欲随流水去幽栖，喜伴归云入虎溪。深谢陈蕃怜寂寞，远飞芳字警沉迷。
送王六觐巢县叔父二首 一::李涉::巢岸南分战鸟山，水云程尽到东关。弦歌自是君家事，莫怪今来一邑闲。
送王六觐巢县叔父二首 二::李涉::长忆山阴旧会时，王家兄弟尽相随。老来放逐潇湘路，泪滴秋风引献之。
偶怀::李涉::转知名宦是悠悠，分付空源始到头。待送妻儿下山了，便随云水一生休。
秋夜题夷陵水馆::李涉::凝碧初高海气秋，桂轮斜落到江楼。三更浦上巴歌歇，山影沉沉水不流。
与梧州刘中丞::李涉::三代卢龙将相家，五分符竹到天涯。瘴山江上重相见，醉里同看豆蔲花。
听多美唱歌::李涉::黄莺慢转引秋蝉，冲断行云直入天。一曲梁州听初了，为君别唱想夫怜。
题涧饮寺::李涉::百年如梦竟何成，白发重来此地行。还似萧郎许玄度，再看庭石悟前生。
题苏仙宅枯松::李涉::几年苍翠在仙家，一旦枝枯类海槎。不如酸涩棠梨树，却占高城独放花。
山居::李涉::一从身世两相遗，往往关门到午时。想得俗流应大笑，不知年老识便宜。
听邻女吟::李涉::含情遥夜几人知，闲咏风流小谢诗。还似霓旌下烟露，月边吹落上清词。
题宇文秀才樱桃::李涉::风光莫占少年家，白发殷勤最恋花。今日颠狂任君笑，趁愁得醉眼麻茶。
汉上偶题::李涉::谪仙唐世游兹郡，花下听歌醉眼迷。今日汉江烟树尽，更无人唱白铜鞮。
送杨敬之倅湖南::李涉::久嗟尘匣掩青萍，见说除书试一听。闻君却作长沙傅，便逐秋风过洞庭。
送孙尧夫赴举::李涉::自说轩皇息战威，万方无复事戎衣。却教孙子藏兵法，空把文章向礼闱。
题水月台::李涉::平流白日无人爱，桥上闲行若个知。水似晴天天似水，两重星点碧琉璃。
早春霁后发头陀寺寄院中::李涉::红楼金刹倚晴冈，雨雪初收望汉阳。草檄可中能有暇，迎春一醉也无妨。
哭田布::李涉::魏师临阵却抽营，谁管豺狼作信兵。纵使将军能伏剑，何人岛上哭田横。
黄葵花::李涉::此花莫遣俗人看，新染鹅黄色未干。好逐秋风上天去，紫阳宫女要头冠。
别南溪二首 一::李涉::如云不厌苍梧远，似雁逢春又北飞。唯有隐山溪上月，年年相望两依依。
别南溪二首 二::李涉::常叹春泉去不回，我今此去更难来。欲知别后留情处，手种岩花次第开。
井栏砂宿遇夜客::李涉::暮雨萧萧江上村，绿林豪客夜知闻。他时不用逃名姓，世上如今半是君。
谢王连州送海阳图::李涉::谢家为郡实风流，画得青山寄楚囚。惊起草堂寒气晚，海阳潮水到床头。
再谪夷陵题长乐寺::李涉::当时谪宦向夷陵，愿得身闲便作僧。谁知渐渐因缘重，羞见长燃一盏灯。
谴谪康州先寄弟渤::李涉::唯将直道信苍苍，可料无名抵宪章。阴隲却应先有谓，已交鸿雁早随阳。
赠廖道士::李涉::膏已明煎信矣哉，二年人世不归来。庭前为报仙桃树，今岁花时好好开。
山花::李涉::六出花开赤玉盘，当中红湿耐春寒。长安若在五侯宅，谁肯将钱买牡丹。
听歌::李涉::飒飒先飞梁上尘，朱唇不动翠眉颦。愿得春风吹更远，直教愁杀满城人。
送颜觉赴举::李涉::颜子将才应四科，料量时辈更谁过。居然一片荆山玉，可怕无人是卞和。
题五松驿::李涉::云木苍苍数万株，此中言命的应无。人生不得如松树，却遇秦封作大夫。
湘妃庙::李涉::班竹林边有古祠，鸟啼花发尽堪悲。当时惆怅同今日，南北行人可得知。
赠长安小主人::李涉::上清真子玉童颜，花态娇羞月思闲。仙路迷人应有术，桃源不必在深山。
邠州词献高尚书三首 一::李涉::单于都护再分疆，西引双旌出帝乡。朝日诏书添战马，即闻千骑取河湟。
邠州词献高尚书三首 二::李涉::将家难立是威声，不见多传卫霍名。一自元和平蜀后，马头行处即长城。
邠州词献高尚书三首 三::李涉::朔方忠义旧来闲，尽是邠城父子军。今日兵符归上将，旄头不用更妖氛。
游西林寺::李涉::十地初心在此身，水能生月即离尘。如今再结林中社，可羡当年会里人。
题白鹿兰若::李涉::只去都门十里强，竹阴流水遶回廊。满城车马皆知有，每唤同游尽道忙。
寄赵准乞湘川山居::李涉::闲说班超有旧居，山横水曲占商于。知君不用磻溪石，乞取终年独钓鱼。
晓过函谷关::李涉::因韩为赵两游秦，十月冰霜渡孟津。纵使鸡鸣遇关吏，不知余也是何人。
奉和九弟渤见寄绝句::李涉::忽启新缄吟近诗，诗中韵出碧云词。且喜陟冈愁已散，登舟只恨渡江迟。
赠友人孩子::李涉::骊龙颔下亦生珠，便与人间众宝殊。他时若要追风日，须得君家万里驹。
奉宣慰使鱼十四郎::李涉::年才二十众知名，孤鹤仪容彻骨清。口传天语来人世，却逐祥云上玉京。
题善光寺::李涉::云门天竺旧姻缘，临老移家住玉泉。早到可中涢南寺，免得翻经住几年。
题宣化寺道光上人居::李涉::二十年前不系身，草堂曾与雪为邻。常思和尚当时语，衣钵留将与此人。
柳枝词::李涉::锦池江上柳垂桥，风引蝉声送寂寥。不必如丝千万缕，只禁离恨两三条。
竹枝词::李涉::十二山晴花尽开，楚宫双阙对阳台。细腰争舞君沈醉，白日秦兵天下来。
失题::李涉::华表千年一鹤归，丹砂为顶雪为衣。泠泠仙语人听尽，却向五云翻翅飞。
新晴爱月::陆畅::野性平生惟爱月，新晴半夜睹婵娟。起来自擘纱窗破，恰漏清光落枕前。
云安公主出降杂咏催妆二首 一::陆畅::天上琼花不避秋，今宵织女嫁牵牛。万人惟待乘鸾出，乞巧齐登明月楼。
云安公主出降杂咏催妆二首 二::陆畅::少妆银粉饰金钿，端正天花贵自然。闻道禁中时节异，九秋香满镜台前。
坐障::陆畅::白玉为竿丁字成，黄金绣带短长轻。强遮天上花颜色，不隔云中语笑声。
帘::陆畅::劳将素手卷虾须，琼室流光更缀珠。玉漏报来过半夜，可怜潘岳立踟蹰。
阶::陆畅::甃玉编金次第平，花纹隐起踏无声。几重便上华堂里，得见天人吹凤笙。
扇::陆畅::宝扇持来入禁宫，本教花下动香风。姮娥须逐彩云降，不可通宵在月中。
解内人嘲::陆畅::粉面仙郎选圣朝，偶逢秦女学吹箫。须教翡翠闻王母，不奈乌鸢噪鹊桥。
成都赠别席夔::陆畅::不值分流二江水，定应犹得且同行。三千里外情人别，更被子规啼数声。
游城东王驸马亭::陆畅::城外无尘水间松，秋天木落见山容。共寻萧史江亭去，一望终南紫阁峰。
望毛女峰::陆畅::我种东峰千叶莲，此峰毛女始求仙。今朝暗算当时事，已是人间七万年。
送李山人归山::陆畅::来从千山万山里，归向千山万山去。山中白云千万重，却望人间不知处。
长安新晴::陆畅::九重深浅人不知，金殿玉楼倚朝日。一夜城中新雨晴，御沟流得宫花出。
出蓝田关寄董使君::陆畅::万里烟萝锦帐间，云迎水送度蓝关。七盘九折难行处，尽是龚黄界外山。
题悟公禅室::陆畅::临坛付法十三春，家本长城若下人。芸阁少年应不识，南山钞主是前身。
宿陕府北楼奉酬崔大夫二首 一::陆畅::楼压黄河山满坐，风清水凉谁忍卧。人定军州禁漏传，不妨秋月城头过。
宿陕府北楼奉酬崔大夫二首 二::陆畅::一别朱门三四春，再来应笑尚风尘。昨宵唯有楼前月，识是谢公诗酒人。
陕州逢窦巩同宿寄江陵韦协律::陆畅::共出丘门岁九霜，相逢凄怆对离觞。荆南为报韦从事，一宿同眠御史床。
夜到泗州酬崔使君::陆畅::徐城洪尽到淮头，月里山河见泗州。闻道泗滨清庙磬，雅声今在谢家楼。
送崔员外使回入京金钩驿逢因赠::陆畅::六星宫里一星归，行到金钩近紫微。侍史别来经岁月，今宵应梦护香衣。
成都送别费冠卿::陆畅::红椒花落桂花开，万里同游俱未回。莫厌客中频送客，思乡独上望乡台。
题商山庙::陆畅::商洛秦时四老翁，人传羽化此山空。若无仙眼何由见，总在庙前花洞中。
题独孤少府园林::陆畅::四面青山是四邻，烟霞成伴草成茵。年年洞口桃花发，不记曾经迷几人。
送独孤秀才下第归太白山::陆畅::逸翮暂时成落羽，将归太白赏灵踪。须寻最近碧霄处，拟倩和云买一峰。
下第后病中::陆畅::献玉频年命未通，穷秋成病悟真空。笑看朝市趋名者，不病那知在病中。
送深上人归江南::陆畅::留得莲花偈付谁，独携金策欲归时。江南无限萧家寺，曾与白云何处期。
题自然观::陆畅::剑阁门西第一峰，道陵成道有高踪。行人若上升仙处，须拨白云三四重。
疾愈步庭花::陆畅::桃红李白觉春归，强步闲庭力尚微。从困不扶灵寿杖，恐惊花里早莺飞。
筹笔店江亭::陆畅::九折岩边下马行，江亭暂歇听江声。白云绿树不关我，枉与樵人乐一生。
赠贺若少府::陆畅::十日广陵城里住，听君花下抚金徽。新声指上怀中纸，莫怪潜偷数曲归。
太子刘舍人邀看花::陆畅::年少风流七品官，朱衣白马冶游盘。负心不报春光主，几处偷看红牡丹。
蔷薇花::陆畅::锦窠花朵灯业醉，翠叶眉稠裛露垂。莫引美人来架下，恐惊红片落燕支。
应制为宫嫔咏::柳公权::不分前时忤主恩，已甘寂寞守长门。今朝却得君王顾，重入椒房拭泪痕。
题朱审寺壁山水画::柳公权::朱审偏能视夕岚，洞边深墨写秋潭。与君一顾西墙画，从此看山不向南。
阊门即事::柳公权::耕夫占募逐楼船，春草青青万顷田。试上吴门看郡郭，清明几处有新烟。
题路左佛堂::吴武陵::雀儿来逐飏风高，下视鹰鹯意气豪。自谓能生千里翼，黄昏依旧委蓬蒿。
赠项斯::杨敬之::几度见诗诗总好，及观标格过于诗。平生不解藏人善，到处逢人说项斯。
赠广陵妓::张又新::云雨分飞二十年，当时求梦不曾眠。今来头白重相见，还上襄王玳瑁筵。
牡丹::张又新::牡丹一朵值千金，将谓从来色最深。今日满栏开似雪，一生辜负看花心。
游白鹤山::张又新::白鹤山边秋复春，张文宅畔少风尘。欲驱五马寻真隐，谁是当初□竹人。
行田诗::张又新::白石岩前湖水春，湖边旧境有清尘。欲追谢守行田意，今古同忧是长人。
罗浮山::张又新::江北重峦积翠浓，绮霞遥映碧芙蓉。不知末后沧溟上，灭却瀛洲第几峰。
青障山::张又新::一派远光澄碧月，万株耸翠猎金飙。陶仙谩学长生术，暑往寒来更寂寥。
中界山::张又新::瑟瑟峰头玉水流，晋时遗迹更堪愁。
帆游山::张又新::涨海尝从此地流，千帆飞过碧山头。君看深谷为陵后，翻覆人间未肯休。
谢池::张又新::郡郭东南积谷山，谢公曾是此跻攀。今来惟有灵池月，犹是婵娟一水间。
华盖山::张又新::一岫坡陀凝绿草，千重虚翠透红霞。愁来始上消归思，见尽江城数百家。
吹台山::张又新::吹台山上彩烟凝，日落云收叠翠屏。应谓焦桐堪采斵，不知谁是柳吴兴。
青{山奥}山::张又新::灵海泓澄匝翠峰，昔贤心赏已成空。今朝亭馆无遗制，积水沧浪一望中。
春草池::张又新::谢公梦草一差微，谪宦当时道不机。且谓飞霞游赏地，池塘烟柳亦依依。
奉和白敏中圣道和平致兹休运岁终功就合咏盛明呈上::马植::舜德尧仁化犬戎，许提河陇款皇风。指挥䝙武皆神算，恢拓乾坤是圣功。四帅有征无汗马，七关虽戍已弢弓。天留此事还英主，不在他年在大中。
鸡鸣曲::李廓::星稀月没入五更，胶胶角角鸡初鸣。征人牵马出门立，辞妾欲向安西行。再鸣引颈檐头下，楼中角声催上马。才分曙色第二鸣，旌斾红尘已出城。妇人上城乱招手，夫婿不闻遥哭声。长恨鸡鸣别时苦，不遣鸡栖近窗户。
猛士行::李廓::战鼓惊沙恶天色，猛士虬髯眼前黑。单于衣锦日行兵，阵头走马生擒得。幽幷少年不敢轻，虎狼窟里空手行。
赠商山东于岭僧::李廓::商岭东西路欲分，两间茅屋一溪云。师言耳重知师意，人是人非不欲闻。
南梁行::李绅::江城郁郁春草长，悠悠汉水浮青光。杂英飞尽空昼景，绿杨重阴官舍静。此时醉客纵横书，公言可荐承明庐。青天诏下宠光至，颁籍金闺征石渠。秭归山路烟岚隔，山木幽深晚花拆。涧底红光夺火燃，摇风扇毒愁行客。杜鹃啼咽花亦殷，声悲绝艳连空山。斜阳瞥映浅深树，云雨翻迷崖谷间。山鸡锦质矜毛羽，透竹穿萝命俦侣。乔木幽谿上下同，雄雌不惑飞栖处。望秦峰回过商颜，浪叠云堆万簇山。行尽杳冥青嶂外，九重钟漏紫霄间。元和列侍明光殿，谏草初焚市朝变。北阙趋承半隙尘，南梁笑客皆飞霰。追思感叹却昏迷，霜鬓愁吟到晓鸡。故箧岁深开断简，秋堂月曙掩遗题。呜呜晓角霞辉粲，抚剑当应一长叹。刍狗无由学圣贤，空持感激终昏旦。
忆春日太液池亭候对::李绅::宫莺报晓瑞烟开，三岛灵禽拂水回。桥转彩虹当绮殿，舰浮花鹢近蓬莱。草承香辇王孙长，桃艳仙颜阿母栽。簪笔此时方侍从，却思金马笑邹枚。
忆夜直金銮殿承旨::李绅::月当银汉玉绳低，深听箫韶碧落齐。门压紫垣高绮树，阁连青琐近丹梯。墨宣外渥催飞诏，草布深恩促换题。明日独归花路远，可怜人世隔云霓。
忆春日曲江宴后许至芙蓉园::李绅::春风上苑开桃李，诏许看花入御园。香径草中回玉勒，凤皇池畔泛金樽。绿丝垂柳遮风暗，红药低丛拂砌繁。归绕曲江烟景晚，未央明月锁千门。
新昌宅书堂前有药树一株今已盈拱前长庆中于翰林院内西轩药树下移得才长一寸仆夫封一泥丸以归植今则长成名之天上树::李绅::白榆星底开红甲，珠树宫中长紫霄。丹彩结心才辨质，碧枝抽叶乍成条。羽衣道士偷玄圃，金简真人护玉苗。长带九天余雨露，近来葱翠欲成乔。
过荆门::李绅::荆江水阔烟波转，荆门路遶山葱蒨。帆势侵云灭又明，山程背日昏还见。青青麦陇啼飞鸦，寂寞野径棠梨花。行行驱马万里远，渐入烟岚危栈赊。林中有鸟飞出谷，月上千岩一声哭。肠断思归不可闻，人言恨魄来巴蜀。我听此鸟祝我魂，魂死莫学声衔冤。纵为羽族莫栖息，直上青云呼帝阍。此时山月如衔镜，嵒树参差互辉映。皎洁深看入涧泉，分明细见樵人径。阴森鬼庙当邮亭，鸡豚日宰闻膻腥。愚夫祸福自迷惑，魍魉凭何通百灵。月低山晓问行客，已酹椒浆拜荒陌。惆怅忠贞徒自持，谁祭山头望夫石。
逾岭峤止荒陬抵高要::李绅::天将南北分寒燠，北被羔裘南卉服。寒气凝为戎虏骄，炎蒸结作虫虺毒。周王止化惟荆蛮，汉武凿远通孱颜。南标铜柱限荒徼，五岭从兹穷险艰。衡山截断炎方北，回雁峰南瘴烟黑。万壑奔伤溢作泷，湍飞浪激如绳直。千崖傍耸猿啸悲，丹蛇玄虺潜蜲蛇。泷夫拟檝劈高浪，瞥忽浮沈如电随。岭头刺竹蒙笼密，火拆红蕉焰烧日。岭上泉分南北流，行人照水愁肠骨。阴森石路盘萦纡，雨寒日煖常斯须。瘴云暂卷火山外，苍茫海气穷番禺。鹧鸪猿鸟声相续，椎髻晓呼同戚促。百处谿滩异雨晴，四时雷电迷昏旭。鱼肠雁足望缄封，地远三江岭万重。鱼跃岂通清远峡，雁飞难渡漳江东。云蒸地热无霜霰，桃李冬华匪时变。天际长垂饮涧虹，檐前不去衔泥燕。幸逢雷雨荡妖昏，提挈悲欢出海门。西日眼明看少长，北风身醒辨寒温。贾生谪去因前席，痛哭书成竟何益。物忌忠良表是非，朝驱绛灌为雠敌。明皇圣德异文皇，不使无辜困鬼方。汉日傅臣终委弃，如今衰叟重辉光。高明白日恩深海，齿发虽残壮心在。空愧驽骀异一毛，无令朽骨惭千载。
过锺陵::李绅::龙沙江尾抱锺陵，水郭村桥晚景澄。江对楚山千里月，郭连渔浦万家灯。省抛双斾辞荣宠，遽落丹霄起爱憎。惆怅旧游同草露，却思恩顾一霑膺。
溯西江::李绅::江风不定半晴阴，愁对花时尽日吟。孤棹自迟从蹭蹬，乱帆争疾竞浮沈。一身累困怀千载，百口无虞贵万金。空阔远看波浪息，楚山安稳过云岑。
早发::李绅::沙洲月落宿禽惊，潮起风微晓雾生。黄鹤浪明知上信，黑龙山暗避前程。火旗似辨吴门戍，水驿遥迷楚塞城。萧索更看江叶下，两乡俱是宦游情。
守滁阳深秋忆登郡城望琅琊::李绅::山城小阁临青嶂，红树莲宫接薜萝。斜日半岩开古殿，野烟浮水掩轻波。菊迎秋节西风急，雁引砧声北思多。深夜独吟还不寐，坐看凝露满庭莎。
滁阳春日怀果园闲宴::李绅::西园到日栽桃李，红白低枝拂酒杯。繁艳只愁风处落，醉筵多就月中开。劝人莫折怜芳早，把烛频看畏晓催。闻道数年深草露，几株犹得近池台。
悲善才::李绅::穆王夜幸蓬池曲，金銮殿开高秉烛。东头弟子曹善才，琵琶请进新翻曲。翠蛾列坐层城女，笙笛参差齐笑语。天颜静听朱丝弹，众乐寂然无敢举。衔花金凤当承拨，转腕拢弦促挥抹。花翻凤啸天上来，裴回满殿飞春雪。抽弦度曲新声发，金铃玉珮相瑳切。流莺子母飞上林，仙鹤雌雄唳明月。此时奉诏侍金銮，别殿承恩许召弹。三月曲江春草绿，九霄天乐下云端。紫髯供奉前屈膝，尽弹妙曲当春日。寒泉注射陇水开，胡雁翻飞向天没。日曛尘暗车马散，为惜新声有余叹。明年冠剑闭桥山，万里孤臣投海畔。笼禽铩翮尚还飞，白首生从五岭归。闻道善才成朽骨，空余弟子奉音徽。南谯寂寞三春晚，有客弹弦独凄怨。静听深奏楚月光，忆昔初闻曲江宴。心悲不觉泪阑干，更为调弦反复弹。秋吹动摇神女佩，月珠敲击水晶盘。自怜淮海同泥滓，恨魄凝心未能死。惆怅追怀万事空，雍门感慨徒为尔。
转寿春守太和庚戌岁二月祗命寿阳时替裴五墉终殁因视壁题自墉而上或除名在边坐殿殁凡七子无一存焉寿人多寇盗好诉讦时谓讦时谓之凶郡犷俗特著蒙此处之顾余衰年甘蹑前患俾三月而寇静期岁而人和虎不暴物奸吏屏窜三载复遭邪佞所恶授宾客分司东都或举其目或寄于风亦麤继诗人之末云::李绅::未登崖谷寻丹灶，且历轩窗看壁题。那遇八公生羽翼，空悲七子委尘泥。旧坛无复翔云鹤，废垒曾经振鼓鼙。点检遗编尽朝菌，应难求望一刀圭。
忆寿春废虎坑余以春二月至郡主吏举所职称霍山多虎每岁采茶为患择肉于人至春常修陷阱数十所勒猎者采其皮睛余悉除罢之是岁虎不复为害至余去郡三载::李绅::匪将履尾求兢惕，那效探雏所患争。当路绝群尝诫暴，为猫驱狝亦先迎。每推至化宣余力，岂用潜机害尔生。休逐豺狼止贪戾，好为仁兽答皇明。
寿阳罢郡日有诗十首与追怀不殊今编于后兼纪瑞物 肥河维舟阻冻袛待敕命 一::李绅::罢分符竹作闲官，舟冻肥河拟棹难。食蘗苦心甘处困，饮冰持操敢辞寒。夜灯空应渔家火，朝食还依雁宿滩。西奏血诚遥稽首，乞容归病老江干。
寿阳罢郡日有诗十首与追怀不殊今编于后兼纪瑞物 肥河维舟阻冻袛待敕命 二::李绅::淮阳效理空多病，疏受辞荣岂恋班。陈力不任趋北阙，有家无处寄东山。疲骖岂念前程税，倦鸟安能待暮还。珍重八公山下叟，不劳重泪更追攀。
寿阳罢郡日有诗十首与追怀不殊今编于后兼纪瑞物::李绅::垂阴敢慕甘棠叶，附干将呈瑞木符。十步兰茶同秀彩，万年枝叶表皇图。芟夷不及知无患，雨露曾霑自不枯。好住孤根托桃李，莫令从此混樵苏。
寿阳罢郡日有诗十首与追怀不殊今编于后兼纪瑞物::李绅::南山白额同驯扰，亦变仁心去杀机。不竞牛甘令买患，免遭狐假妄凭威。渡河岂适他邦害，据谷终无暴物非。尔效驺虞护生草，岂徒柔伏在淮淝。
寿阳罢郡日有诗十首与追怀不殊今编于后兼纪瑞物 发寿阳分司敕到又遇新正感怀书事::李绅::休为建隼临淝守，转作垂丝入洛人。罢阅旧林三载籍，又开新历四年春。云遮北雁愁行客，柳起东风慰病身。渐喜雪霜消解尽，得随风水到天津。
寿阳罢郡日有诗十首与追怀不殊今编于后兼纪瑞物 初出淝口入淮::李绅::东风百里雪初晴，淝口冰开好濯缨。野老拥途知意重，病夫抛郡喜身轻。人心莫厌如弦直，淮水长怜似镜清。回首夕岚山翠远，楚郊烟树隐襄城。
寿阳罢郡日有诗十首与追怀不殊今编于后兼纪瑞物 入淮至盱眙::李绅::山凝翠黛孤峰迥，淮起银花五两高。天外绮霞迷海鹤，日边红树艳仙桃。岸惊目眩同奔马，浦溢心疑睹抃鳌。寄谢云帆疾飞鸟，莫夸回雁卷轻毛。
寿阳罢郡日有诗十首与追怀不殊今编于后兼纪瑞物 忆东湖::李绅::菱歌罢唱鹢舟回，雪鹭银鸥左右来。霞散浦边云锦截，月升湖面镜波开。鱼惊翠羽金鳞跃，莲脱红衣紫菂摧。淮口值春偏怅望，数株临水是寒梅。
七年初到洛阳寓居宣教里时已春暮而四老俱在洛中分司::李绅::青莎满地无三径，白发缘头忝四人。官职谬齐商岭客，姓名那重汉廷臣。圣朝寡罪容衰齿，愚叟多惭未退身。惟有门人怜钝拙，劝教沈醉洛阳春。
初秋忽奉诏除浙东观察使检校右貂::李绅::龙楼寄引簪裾客，凤阙陪趋朔望朝。疏受杜门期脱屣，买臣归邸忽乘轺。印封龟纽知颁爵，冠饰蝉緌更珥貂。飞诏宠荣欢里舍，岂徒斑白与垂髫。
忆至巩县河宿待家累追怀::李绅::巩树翻红秋日斜，水分伊洛照余霞。弓开后骑低初月，鹗驻前旌拂暮鸦。闺信坐迟青玉案，弄儿闲望白羊车。今来忆事凉风晚，烟浦空悲黄菊花。
宿扬州::李绅::江横渡阔烟波晚，潮过金陵落叶秋。嘹唳塞鸿经楚泽，浅深红树见扬州。夜桥灯火连星汉，水郭帆樯近斗牛。今日市朝风俗变，不须开口问迷楼。
忆被牛相留醉州中时无他宾牛公夜出真珠辈数人::李绅::严城画角三声闭，清宴金樽一夕同。银烛坐隅听子夜，宝筝筵上起春风。酒征旧对惭衰质，曲换新词感上宫。淮海一从云雨散，杳然俱是梦魂中。
早渡扬子江::李绅::日冲海浪翻银屋，江转秋波走雪山。青嶂迥开蹲虎戍，碧流潜伏跃龙关。地分吴楚星辰内，水迫沧溟宇宙间。焚却戍船无战伐，使知风教被乌蛮。
忆过润州::李绅::昔年从宦干戈地，黄绶青春一鲁儒。弓犯控弦招武旅，剑当抽匣问狂夫。帛书投笔封鱼腹，玄发冲冠捋虎须。谈笑谢金何所愧，不为偷买用兵符。
忆万岁楼望金山::李绅::楼高雉堞千师垒，峰拔惊波万壑攒。山绝地维消虎踞，水浮天险尚龙盘。蜃嘘云拱飞江岛，鳌喷仙岩隔海澜。长对碧波临古渡，几经风月与悲欢。
过梅里七首　家于无锡四十载今敝庐数堵犹存今列题于后 忆题惠山寺书堂::李绅::故山一别光阴改，秋露清风岁月多。松下壮心年少去，池边衰影老人过。白云生灭依岩岫，青桂荣枯托薜萝。惟有此身长是客，又驱旌斾寄烟波。
过梅里七首　家于无锡四十载今敝庐数堵犹存今列题于后 翡翠坞::李绅::翡翠飞飞绕莲坞，一啄嘉鱼一鸣舞。莲茎触散莲叶欹，露滴珠光似还浦。虞人掠水轻浮弋，翡翠惊飞飞不息。直上层空翠影高，还向云间双比翼。弹射莫及弋不得，日暮虞人空叹息。
杭州天竺灵隐二寺顷岁亦布衣一游及赴镇会稽不敢以登临自适竟不复到寺寺多猿猱谓之孙团弥长其类因追思为诗二首 一::李绅::翠岩幽谷高低寺，十里松风碧嶂连。开尽春花芳草涧，遍通秋水月明泉。石文照日分霞壁，竹影侵云拂暮烟。时有猿猱扰锺磬，老僧无复得安禅。
杭州天竺灵隐二寺顷岁亦布衣一游及赴镇会稽不敢以登临自适竟不复到寺寺多猿猱谓之孙团弥长其类因追思为诗二首 二::李绅::人烟不隔江城近，水石虽清海气深。波动只观罗刹相，静居难识梵王心。鱼扃昼锁龙宫宝，雁塔高摩欲界金。近日尤闻重雕饰，世人遥礼二檀林。
新楼诗二十首 新楼::李绅::戎容罢引旌旗卷，朱户褰开雉堞高。山耸翠微连郡阁，地临沧海接灵鳌。坐疑许宅驱鸡犬，笑类樊妻化羽毛。惆怅桂枝零落促，莫思方朔种仙桃。
新楼诗二十首 海榴亭::李绅::海榴亭早开繁蘂，光照晴霞破碧烟。高近紫霄疑菡萏，迥依江月半婵娟。怀芳不作翻风艳，别萼犹含泣露妍。摇落旧丛云水隔，不堪行坐数流年。
新楼诗二十首 望海亭::李绅::乌盈兔缺天涯迥，鹤背松梢拂槛低。湖镜坐隅看匣满，海涛生处辨云齐。夕岚明灭江帆小，烟树苍茫客思迷。萧索感心俱是梦，九天应共草萋萋。
新楼诗二十首::李绅::杜鹃如火千房拆，丹槛低看晚景中。繁艳向人啼宿露，落英飘砌怨春风。早梅昔待佳人折，好月谁将老子同。惟有此花随越鸟，一声啼处满山红。
新楼诗二十首::李绅::为怜湖水通宵望，不学樊杨却月楼。惟待素规澄满镜，莫看纤魄挂如钩。卷帘方影侵红烛，绕竹斜晖透碧流。萧瑟晓风闻木落，此时何异洞庭秋。
新楼诗二十首::李绅::绿波春水湖光满，丹槛连楹碧嶂遥。兰鹢对飞渔棹急，彩虹翻影海旗摇。鬬疑斑虎归三岛，散作游龙上九霄。鼍鼓若雷争胜负，柳堤花岸万人招。
新楼诗二十首::李绅::银地溪边遇衲师，笑将花宇指潜知。定观玄度生前事，不道灵山别后期。真相有无因色界，化城兴灭在莲基。好令沧海龙宫子，长护金人旧浴池。
新楼诗二十首 禹庙::李绅::削平水土穷沧海，畚锸东南尽会稽。山拥翠屏朝玉帛，穴通金阙架云霓。秘文镂石藏青壁，宝检封云化紫泥。清庙万年长血食，始知明德与天齐。
新楼诗二十首::李绅::寺深松桂无尘事，地接荒郊带夕阳。啼鸟歇时山寂寂，野花残处月苍苍。绛纱凝焰开金像，清梵销声闭竹房。丘垅渐平连茂草，九原何处不心伤。
新楼诗二十首::李绅::一峰凝黛当明镜，十仞乔松倚翠屏。秋月满时侵兔魄，素波摇处动龟形。旧深崖谷藏仙岛，新结楼台起佛扃。不学大蛟凭水怪，等闲雪雨害生灵。
新楼诗二十首 重台莲::李绅::绿荷舒卷凉风晓，红萼开萦紫菂重。游女汉皋争笑脸，二妃湘浦并愁容。自含秋露贞姿结，不竞春妖冶态秾。终恐玉京仙子识，却将归种碧池峰。
新楼诗二十首 橘园::李绅::江城雾敛轻霜早，园橘千株欲变金。朱实摘时天路近，素英飘处海云深。惧同枳棘愁迁徙，每抱馨香委照临。怜尔结根能自保，不随寒暑换贞心。
新楼诗二十首::李绅::最深城郭在人烟，疑借壶中到梵天。岩树桂花开月殿，石楼风铎绕金仙。地无尘染多灵草，室鉴真空有定泉。应是法宫传觉路，使无烦恼见青莲。
新楼诗二十首 北楼樱桃花::李绅::开花占得春光早，雪缀云装万萼轻。凝艳拆时初照日，落英频处乍闻莺。舞空柔弱看无力，带月葱茏似有情。多事东风入闺闼，尽飘芳思委江城。
新楼诗二十首 城上蔷薇::李绅::蔷薇繁艳满城阴，烂熳开红次第深。新蘂度香翻宿蝶，密房飘影戏晨禽。窦闺织妇惭诗句，南国佳人怨锦衾。风月寂寥思往事，暮春空赋白头吟。
新楼诗二十首 南庭竹::李绅::东南旧美凌霜操，五月凝阴入坐寒。烟惹翠梢含玉露，粉开春箨耸琅玕。莫令戏马童儿见，试引为龙道士看。知尔结根香实在，凤皇终拟下云端。
新楼诗二十首::李绅::石桥峰上栖玄鹤，碧阙岩边荫羽人。冰叶万条垂碧实，玉珠千日保青春。月中泣露应同浥，涧底侵云尚有尘。徒使茯苓成琥珀，不为松老化龙鳞。
新楼诗二十首 海棠::李绅::海边佳树生奇彩，知是仙山取得栽。琼蘂籍中闻阆苑，紫芝图上见蓬莱。浅深芳萼通宵换，委积红英报晓开。寄语春园百花道，莫争颜色泛金杯。
新楼诗二十首 水寺::李绅::烟波野寺经过处，水国苍茫梦想中。云散浦间江月迥，日曛洲渚海潮通。坐看鱼鸟沈浮远，静见楼台上下同。闻道化城方便喻，只应从此到龙宫。
新楼诗二十首 灵汜桥::李绅::灵汜桥边多感伤，分明湖派绕回塘。岸花前后闻幽鸟，湖月高低怨绿杨。能促岁阴惟白发，巧乘风马是春光。何须化鹤归华表，却数凋零念越乡。
宿越州天王寺::李绅::海隅布政惭期月，江上霑巾愧万人。休按簿书惩黠吏，未齐风俗昧良臣。壶冰自洁中无玷，镜水非求下见鳞。清夜佛宫观色相，却归前老更前身。
却渡西陵别越中父老::李绅::海潮晚上江风急，津吏篙师语默齐。倾手奉觞看故老，拥流争拜见孩提。惭非杜母临襄岘，自鄙朱翁别会稽。渐举云帆烟水阔，杳然凫雁各东西。
却到浙西::李绅::临平水竭蒹葭死，里社萧条旅馆秋。尝叹晋郊无乞籴，岂忘吴俗共分忧。野悲扬目称嗟食，林极翳桑顾所求。苛政尚存犹惕息，老人偷拜拥前舟。
苏州不住遥望武丘报恩两寺::李绅::秋山古寺东西远，竹院松门怅望同。幽鸟静时侵径月，野烟消处满林风。塔分朱雁余霞外，刹对金螭落照中。官备散寮身却累，往来惭谢二莲宫。
回望馆娃故宫::李绅::江云断续草绵连，云隔秋波树覆烟。飘雪荻花铺涨渚，变霜枫叶卷平田。雀愁化水喧斜日，鸿怨惊风叫暮天。因问馆娃何所恨，破吴红脸尚开莲。
姑苏台杂句::李绅::越王巧破夫差国，来献黄金重雕刻。西施醉舞花艳倾，妒月娇娥恣妖惑。姑苏百尺晓铺开，楼楣尽化黄金台。歌清管咽欢未极，越师戈甲浮江来。伍胥抉目看吴灭，范蠡全身霸西越。寂莫千年尽古墟，萧条两地皆明月。灵岩香径掩禅扉，秋草荒凉遍落晖。江浦回看鸥鸟没，碧峰斜见鹭鸶飞。如今白发星星满，却作闲官不闲散。野寺经过惧悔尤，公程迫蹙悲秋馆。吴乡越国旧淹留，草树烟霞昔遍游。云木梦回多感欢，不惟惆怅至长洲。
开元寺::李绅::十层花宇真毫相，数仞峰峦閟月扉。攒立宝山中色界，散周香海小轮围。坐隅咫尺窥岩壑，窗外高低辨翠微。难保尔形终不转，莫令偷拂六铢衣。
皋桥::李绅::伯鸾憔悴甘飘寓，非向嚣尘隐姓名。鸿鹄羽毛终有志，素丝琴瑟自谐声。故桥秋月无家照，古井寒泉见底清。犹有余风未磨灭，至今乡里重和鸣。
真娘墓::李绅::一株繁艳春城尽，双树慈门忍草生。愁态自随风烛灭，爱心难逐雨花轻。黛消波月空蟾影，歌息梁尘有梵声。还似钱塘苏小小，祗应回首是卿卿。
却望无锡芙蓉湖 一::李绅::水宽山远烟岚迥，柳岸萦回在碧流。清昼不风凫雁少，却疑初梦镜湖秋。
却望无锡芙蓉湖 三::李绅::逐波云影参差远，背日岚光隐见深。犹似望中连海树，月生湖上是山阴。
却望无锡芙蓉湖 四::李绅::旧山认得烟岚近，湖水平铺碧岫间。喜见云泉还怅望，自惭山叟不归山。
却望无锡芙蓉湖 五::李绅::翠崖幽谷分明处，倦鸟归云在眼前。惆怅白头为四老，远随尘土去伊川。
重到惠山::李绅::碧峰依旧松筠老，重得经过已白头。俱是海天黄叶信，两逢霜节菊花秋。望中白鹤怜归翼，行处青苔恨昔游。还向窗间名姓下，数行添记别离愁。
鉴玄影堂::李绅::香灯寂莫网尘中，烦恼身须色界空。龙钵已倾无法雨，虎床犹在有悲风。定心池上浮泡没，招手岩边梦幻通。深夜月明松子落，俨然听法侍生公。
别石泉::李绅::素沙见底空无色，青石潜流暗有声。微渡竹风涵淅沥，细浮松月透轻明。桂凝秋露添灵液，茗折香芽泛玉英。应是梵宫连洞府，浴池今化醒泉清。
别双温树::李绅::翠条盈尺怜孤秀，植向西窗待月轩。轻剪绿丝秋叶暗，密扶纤干夏阴繁。故山手种空怀想，温室心知不敢言。看尔拂云今得地，莫随陵谷改深根。
重别西湖::李绅::浦边梅叶看凋落，波上双禽去寂寥。吹管曲传花易失，织文机学羽难飘。雪欺春早摧芳萼，隼励秋深拂翠翘。繁艳彩毛无处所，尽成愁叹别谿桥。
毘陵东山::李绅::昔人别馆淹留处，卜筑东山学谢家。业桂半空摧枳棘，曲池平尽隔烟霞。重开渔浦连天月，更种春园满地花。依旧秋风还寂莫，数行衰柳宿啼鸦。
建元寺::李绅::江城物候伤心地，远寺经过禁火辰。芳草垅边回首客，野花丛里断肠人。紫荆繁艳空门昼，红药深开古殿春。叹息光阴催白发，莫悲风月独霑巾。
却到金陵登北固亭::李绅::龙形江影隔云深，虎势山光入浪沈。潮蹙海风驱万里，日浮天堑洞千寻。众峰作限横空碧，一柱中维彻底金。还叱檝师看五两，莫令辜负济川心。
望鹤林寺::李绅::鹤栖峰下青莲宇，花发江城世界春。红照日高殷夺火，紫凝霞曙莹销尘。每思载酒悲前事，欲问题诗想旧身。自叹秋风劳物役，白头拘束一闲人。
宿瓜州::李绅::烟昏水郭津亭晚，回望金陵若动摇。冲浦回风翻宿浪，照沙低月敛残潮。柳经寒露看萧索，人改衰容自寂寥。官冷旧谙唯旅馆，岁阴轻薄是凉飙。
入扬州郭::李绅::菊芳沙渚残花少，柳过秋风坠叶疏。堤绕门津喧井市，路交村陌混樵渔。畏冲生客呼童仆，欲指潮痕问里闾。非为掩身羞白发，自缘多病喜肩舆。
宿扬州水馆::李绅::舟依浅岸参差合，桥映晴虹上下连。轻檝过时摇水月，远灯繁处隔秋烟。却思海峤还凄叹，近涉江涛更凛然。闲凭栏干指星汉，尚疑轩盖在楼船。
州中小饮便别牛相::李绅::笙歌罢曲辞宾侣，庭竹移阴就小斋。愁不解颜徒满酌，病非伤肺为忧怀。耻矜学步贻身患，岂慕醒狂蹑祸阶。从此别离长酩酊，洛阳狂狷任椎埋。
却过淮阴吊韩信庙::李绅::功高自弃汉元臣，遗庙阴森楚水滨。英主任贤增虎翼，假王徼福犯龙鳞。贱能忍耻卑狂少，贵乏怀忠近佞人。徒用千金酬一饭，不知明哲重防身。
却入泗口::李绅::洪河一派清淮接，堤草芦花万里秋。烟树寂寥分楚泽，海云明灭满扬州。望深江汉连天远，思起乡闾满眼愁。惆怅路岐真此处，夕阳西没水东流。
重入洛阳东门::李绅::商颜重命伊川叟，时事知非入洛人。连野碧流通御苑，满阶秋草过天津。每惭清秩容衰齿，犹有华簪寄病身。驱马独归寻里巷，日斜行处旧红尘。
拜三川守::李绅::恭承宠诏临伊洛，静守朝章化比闾。风变市儿惊偃草，雨晴郊薮谬随车。改张琴瑟移胶柱，止息笙篁辨鲁鱼。唯有从容期一德，使齐文教奉皇居。
庆云见::李绅::礼成中岳陈金册，祥报卿云冠玉峰。轻未透林疑待凤，细非行雨讵从龙。卷风变彩霏微薄，照日笼光映隐重。还入九霄成沆瀣，夕岚生处鹤归松。
灵蛇见少林寺::李绅::琐文结绶灵蛇降，蠖屈螭盘顾视闲。鳞蹙翠光抽璀璨，腹连金彩动弯环。已应蜕骨风雷后，岂效衔珠草莽间。知尔全身护昆阆，不矜挥尾在常山。
拜宣武军节度使::李绅::油幢并入虎旗开，锦橐从天凤诏来。星应魏师新鼓角，地嫌梁苑旧池台。日晖红斾分如电，人拥青门动若雷。伊洛镜清回首处，是非纷杂任尘埃。
江南暮春寄家::李绅::雒阳城见梅迎雪，鱼口桥逢雪送梅。剑水寺前芳草合，镜湖亭上野花开。江鸿断续翻云去，海燕差池拂水回。想得心知近寒食，潜听喜鹊望归来。
欲到西陵寄王行周::李绅::西陵沙岸回流急，船底黏沙去岸遥。驿吏递呼催下缆，棹郎闲立道齐桡。犹瞻伍相青山庙，未见双童白鹤桥。欲责舟人无次第，自知贪酒过春潮。
华顶::李绅::欲向仙峰炼九丹，独瞻华顶礼仙坛。石标琪树凌空碧，水挂银河映月寒。天外鹤声随绛节，洞中云气隐琅玕。浮生未有从师地，空诵仙经想羽翰。
莺莺歌::李绅::伯劳飞迟燕飞疾，垂杨绽金花笑日。绿窗娇女字莺莺，金雀娅鬟年十七。黄姑上天阿母在，寂莫霜姿素莲质。门掩重关萧寺中，芳草花时不曾出。
赠毛仙翁::李绅::忆昔我祖神仙主，玄元皇帝周柱史。曾师轩黄友尧汤，混迹和光佐周武。周之天子无仙气，成武康昭都瞥尔。穆王麤识神仙事，八极轮蹄方逞志。鹤发韬真世不知，日月星辰几回死。金鼎作丹丹化碧，三万六千神入宅。仙兄受术几千年，已是当时驾鸿客。海光悠容天路长，春风玉女开宫院。紫笔亲教书姓名，玉皇诏刻青金简。桂窗一别三千春，秦妃镜里娥眉新。忽控香虬天上去，海隅劫石霄花尘。一从仙驾辞中土，顽日昏风老无主。九州争夺无时休，八骏垂头避豺虎。我亦玄元千世孙，眼穿望断苍烟根。花麟白凤竟冥寞，飞春走月劳神昏。百年命促奔马疾，愁肠盘结心摧崪。今朝稽首拜仙兄，愿赠丹砂化秋骨。
柳二首 一::李绅::陶令门前罥接篱，亚夫营里拂朱旗。人事推移无旧物，年年春至绿垂丝。
柳二首 二::李绅::千条垂柳拂金丝，日暖牵风叶学眉。愁见花飞狂不定，还同轻薄五陵儿。
答章孝标::李绅::假金方用真金镀，若是真金不镀金。十载长安得一第，何须空腹用高心。
朱槿花::李绅::瘴烟长暖无霜雪，槿艳繁花满树红。每叹芳菲四时厌，不知开落有春风。
至潭州闻猿::李绅::昔陪天上三清客，今作端州万里人。湘浦更闻猿夜啸，断肠无泪可霑巾。
江亭::李绅::瘴江昏雾连天合，欲作家书更断肠。今日病身悲状候，岂能埋骨向炎荒。
红蕉花::李绅::红蕉花样炎方识，瘴水溪边色最深。叶满丛深殷似火，不唯烧眼更烧心。
忆汉月::李绅::花开花落无时节，春去春来有底凭。燕子不藏雷不蛰，烛烟昏雾暗腾腾。
端州江亭得家书二首 一::李绅::雨中鹊语喧江树，风处蛛丝飏水浔。开拆远书何事喜，数行家信抵千金。
端州江亭得家书二首 二::李绅::长安别日春风早，岭外今来白露秋。莫道淮南悲木叶，不闻摇落更堪愁。
闻猿::李绅::见说三声巴峡深，此时行者尽沾襟。端州江口连云处，始信哀猿伤客心。
赠韦金吾::李绅::自报金吾主禁兵，腰间宝剑重横行。接舆也是狂歌客，更就将军乞一声。
长门怨::李绅::宫殿沈沈晓欲分，昭阳更漏不堪闻。珊瑚枕上千行泪，不是思君是恨君。
龟山寺鱼池 一::李绅::汲水添池活白莲，十千鬐鬣尽生天。凡庸不识慈悲意，自葬江鱼入九泉。
龟山寺鱼池 二::李绅::剃发多缘是代耕，好闻人死恶人生。祇园说法无高下，尔辈何劳尚世情。
过小妓英英墓::杨虞卿::萧晨骑马出皇都，闻说埋冤在路隅。别我已为泉下土，思君犹似掌中珠。四弦品柱声初绝，三尺孤坟草已枯。兰质蕙心何所在，焉知过者是狂夫。
宴杨仆射新昌里第::杨汝士::隔坐应须赐御屏，尽将仙翰入高冥。文章旧价留鸾掖，桃李新阴在鲤庭。再岁生徒陈贺宴，一时良史尽传馨。当时疏广虽云盛，讵有兹筵醉绿醽。
建节后偶作::杨汝士::抛却弓刀上砌台，上方台榭与云开。山僧见我衣裳窄，知道新从战地来。
题画山水::杨汝士::太华峰前是故乡，路人遥指读书堂。如今老大骑官马，羞向关西道姓杨。
贺筵占赠营妓::杨汝士::郎君得意及青春，蜀国将军又不贫。一曲高歌红一疋，两头娘子谢夫人。
句::杨汝士::昔日兰亭无艳质，此时金谷有高人。
句::陈至::藻井尚寒龙迹在，红楼初施日光通。
萧史图歌::鲍溶::霜绡数幅八月天，彩龙引凤堂堂然。小载萧仙穆公女，随仙上归玉京去。仙路迢遥烟几重，女衣清净云三素。胡髯毵珊云髻光，翠蕤皎洁琼华凉。露痕烟迹渍红貌，疑别秦宫初断肠。此天每在西北上，紫霄洞客晓烟望。
怀仙二首 二::鲍溶::阆峰绮阁几千丈，瑶水西流十二城。曾见周灵王太子，碧桃花下自吹笙。
蔡平喜遇河阳马判官宽话别::鲍溶::从事东军正四年，相逢且喜偃兵前。看寻狡兔翻三窟，见射妖星落九天。江上柳营回鼓角，河阳花府望神仙。秋风萧飒醉中别，白马嘶霜雁叫烟。
寄福州从事殷尧藩::鲍溶::越岭寒轻物象殊，海城台阁似蓬壶。几回入市鲛绡女，终岁啼花山鹧鸪。雷令剑龙知去未，虎夷云鹤亦来无。就中静事冥宵话，何惜双轮访病夫。
章华宫行::鲍溶::烟渚南鸿呼晓群，章华宫娥怨行云。十二巫峰仰天禄，金车何处邀云宿。小腰婑堕三千人，宫衣水碧颜青春。岂无一人似神女，忍使黛蛾常不伸。黛蛾不伸犹自可，春朝诸处门常鏁。
倚瑟行::鲍溶::金舆传惊灞浐水，龙旗参天行殿巍。左文皇帝右慎姬，北面侍臣张释之。因高知处邯郸道，寿陵已见生秋草。万世何人不此归，一言出口堪生老。高歌倚瑟流清悲，徐乐哀生知为谁。臣惊欢叹不可放，愿赐一言释名妄。明珠为日红亭亭，水银为河玉为星。泉宫一闭秦国丧，牧童弄火骊山上。与世无情在速贫，弃尸于野由斯葬。生死茫茫不可知，视不一姓君莫悲。始皇有训二世哲，君独何人至于斯。灞陵一代无发毁，俭风本是张廷尉。
巢乌行::鲍溶::乌生几子林萧条，雄乌求食雌守巢。夜愁风雨巢倾覆，常见一乌巢下宿。日长雏饥雄未回，雌鸟下巢去哀哀。野田春尽少遗谷，寻食不得饥飞来。黄雀亦引数青雀，雀飞未远乌惊落。既分青雀啖尔雏，尔雏虽长心何如。将飞不飞犹未忍，古瑟写哀哀不尽。
元日早朝行::鲍溶::乾元发生春为宗，盛德在天斗建东。东方岁星大明宫，南山喜气摇晴空。望云五等舞万玉，献寿一声出千峰。文章垂彩礼乐正，太白下直旌旗红。旌旗不断春风前，直如朱绳非尔妍。
行路难::鲍溶::玉堂向夕如无人，丝竹俨然宫商死。细人何言入君耳，尘生金樽酒如水。君今不念岁蹉跎，雁天明明凉露多。华灯清凝久照夜，彩僮窈窕虚垂萝。入宫见妒君不察，暮入此地生风波。此时不乐早休息，女颜易老君如何。
寄天台准公::鲍溶::赤城桥东见月夜，佛垅寺边行月僧。闲蹋莓苔绕琪树，海光清净对心灯。
范真传侍御累有寄因奉酬十首 一::鲍溶::昨日新花红满眼，今朝美酒绿留人。更宜明月含芳露，凭仗萧郎夜赏春。
范真传侍御累有寄因奉酬十首 二::鲍溶::白雪翦花朱蜡蒂，折花传笑惜春人。请君白日留明日，一醉春风莫厌频。
隋帝陵下::鲍溶::白露沾衣隋主宫，云亭月馆楚淮东。盘龙楼舰浮冤水，雕锦帆幢使乱风。长夜应怜桀何罪，告成合笑禹无功。伤心近似骊山路，陵树无根秋草中。
洛阳春望::鲍溶::五凤楼南望洛阳，龙门回合抱苍苍。受朝前殿云霞暖，封岳行宫草木香。四海为家知德盛，二京有宅卜年长。东人犹忆时巡礼，愿觐元和日月光。
始见二毛::鲍溶::玄发迎忧光色阑，衰华因镜强相看。百川赴海返潮易，一叶报秋归树难。初弄藕丝牵欲断，又惊机素翦仍残。颜生岂是光阴晚，余亦何人不自宽。
巫山怀古::鲍溶::十二峰峦鬬翠微，石烟花雾犯容辉。青春楚女妒云老，白日神人入梦稀。银箭暗凋歌夜烛，珠泉频点舞时衣。谁伤宋玉千年后，留得青山辨是非。
郊天回::鲍溶::日动萧烟上泰坛，帝从黄道整和銮。风前貔武回雕仗，云里神龙起画竿。金鸟赦书鸣九夜，玉山寿酒舞千官。始知报本终朝礼，旧典时巡只自难。
温泉宫::鲍溶::忆昔开元天地平，武皇十月幸华清。山蒸阴火云三素，日落温泉鸡一鸣。彩羽鸟仙歌不死，翠霓童妾舞长生。仍闻老叟垂黄发，犹说龙髯缥缈情。
寄归::鲍溶::塞草黄来见雁稀，陇云白后少人归。新丝强入未衰鬓，别泪应沾独宿衣。几夕精诚拜初月，每秋河汉对空机。更看出猎相思苦，不射秋田朝雉飞。
赠远::鲍溶::辛苦关西车骑官，几年旌节客河兰。金泥舞虎精神暗，银缕交龙气色寒。欲和古诗成窦锦，倍悲秋扇损齐纨。莫劳雁足传书信，愿向凌烟阁上看。
九日与友人登高::鲍溶::云木疏黄秋满川，茱萸风里一尊前。几回为客逢佳节，曾见何人再少年。霜报征衣冷针指，雁惊幽梦泪婵娟。古来醉乐皆难得，留取穷通付上天。
赠杨炼师::鲍溶::紫烟衣上绣春云，清隐山书小篆文。明月在天将凤管，夜深吹向玉晨君。
荅客::鲍溶::竹间深路马惊嘶，独入蓬门半似迷。劳问圃人终岁事，桔槔声里雨春畦。
隋宫::鲍溶::柳塘烟起日西斜，竹浦风回雁弄沙。炀帝春游古城在，坏宫芳草满人家。
题钱宇别墅::朱庆馀::林居向晚饶清景，惜去非关恋酒杯。石净每因杉露滴，地幽渐觉水禽来。药蔬秋后供僧尽，竹杖吟中望月回。红叶闲飘篱落迥，行人远见草堂开。
采莲::朱庆馀::隔烟花草远蒙蒙，恨个来时路不同。正是停桡相遇处，鸳鸯飞去急流中。
都门晚望::朱庆馀::绿槐花堕御沟边，步出都门雨后天。日暮野人耕种罢，烽楼原上一条烟。
舜井::朱庆馀::碧甃磷磷不记年，青萝锁在小山颠。向来下视千山水，疑是苍梧万里天。
商州王中丞留吃枳壳::朱庆馀::方物就中名最远，只应愈疾味偏佳。若交尽乞人人与，采尽商山枳壳花。
登玄都阁::朱庆馀::野色晴宜上阁看，树阴遥映御沟寒。豪家旧宅无人住，空见朱门锁牡丹。
赠凤翔柳司录::朱庆馀::杏园北寺题名日，数到如今四十年。点检生涯与官职，一茎野竹在身边。
啄木儿::朱庆馀::丁丁向晚急还稀，啄遍庭槐未肯归。终日与君除蠹害，莫嫌无事不频飞。
榜曲::朱庆馀::荷花明灭水烟空，惆怅来时径不同。欲到前洲堪入处，鸳鸯飞出碧流中。
逢山人::朱庆馀::星月相逢现此身，自然无迹又无尘。秋来若向金天会，便是青莲叶上人。
过耶溪::朱庆馀::春溪缭绕出无穷，两岸桃花正好风。恰是扁舟堪入处，鸳鸯飞起碧流中。
观涛::朱庆馀::木落霜飞天地清，空江百里见潮生。鲜飙出海鱼龙气，晴雪喷山雷鼓声。云日半阴川渐满，客帆皆过浪难平。高楼晓望无穷意，丹叶黄花绕郡城。
南湖::朱庆馀::湖上微风小槛凉，翻翻菱荇满回塘。野船著岸入春草，水鸟带波飞夕阳。芦叶有声疑露雨，浪花无际似潇湘。飘然蓬艇东归客，尽日相看忆楚乡。
镜湖西岛言事::朱庆馀::慵拙幸便荒僻地，纵闻猿鸟亦何愁。偶因药酒欺梅雨，却著寒衣过麦秋。岁计有余添橡实，生涯一半在渔舟。世人若便无知己，应向此溪成白头。
送刘思复南河从军::朱庆馀::七千里别宁无恨，且贵从军乐事多。不驻节旄先候发，偶逢山寺亦难过。蛮人独放畬田火，海兽群游落日波。远作受恩身不易，莫抛书剑近笙歌。
宣武军镇作::王彦威::天兵十万勇如貔，正是酬恩报国时。汴水波澜喧鼓角，隋堤杨柳拂旌旗。前驱红斾关西将，坐间青娥赵国姬。寄语长安旧冠盖，麤官到底是男儿。
送黄晔明府岳州湘阴赴任::厉玄::恩霑谴雪几人同，归宰湘阴六月中。商岭马嘶残暑雨，席帆高挂早秋风。贡名频向书闱失，飞檄曾传朔漠空。西省尚嗟君宦远，水鸡啼处莫听鸿。
和白敏中圣德和平致兹休运岁终功就合咏盛明呈上::魏扶::萧关新复旧山川，古戍秦原景象鲜。戎虏乞降归惠化，皇威渐被慑腥膻。穹庐远戍烟尘灭，神武光扬竹帛传。左衽尽知歌帝泽，从兹不更备三边。
贡院题::魏扶::梧桐叶落满庭阴，锁闭朱门试院深。曾是昔年辛苦地，不将今日负初心。
登郡中销暑楼寄东川汝士::杨汉公::岧嶤下瞰霅溪流，极目烟波望梓州。虽有清风当夏景，只能销暑不销忧。
明月楼::杨汉公::吴兴城阙水云中，画舫青帘处处通。溪上玉楼楼上月，清光合作水晶宫。
送阆州妓人归老::何扶::竹翠婵娟草迳幽，佳人归老傍汀洲。玉蟾露冷梁尘暗，金凤花开云鬓秋。十亩稻香新绿野，一声歌断旧青楼。芭蕉半卷西池雨，日暮门前双白鸥。
寄旧同年::何扶::金榜题名墨尚新，今年依旧去年春。花间每被红妆问，何事重来只一人。
望九华山::柴夔::九华如剑插云霓，青霭连空望欲迷。北截吴门疑地尽，南连楚界觉天低。龙池水蘸中秋月，石路人攀上汉梯。惆怅旧游无复到，会须登此出尘泥。
寄妾赵氏::房千里::鸾凤分飞海树秋，忍听钟鼓越王楼。只应霜月明君意，缓抚瑶琴送我愁。山远莫教双泪尽，雁来空寄八行幽。相如若返临邛市，画舸朱轩万里游。
荅杨尚书::柳棠::未向燕台逢厚礼，幸因社会接余欢。一鱼吃了终无愧，鹍化为鹏也不难。
席上戏东川杨尚书::柳棠::莫言名位未相俦，风月何曾阻献酬。前辈不须轻后辈，靖安今日在衡州。
秋晚日少陵原游山泉之什::杨发::喧浊侵肌性未沈，每来云外恣幽寻。尘衣更喜秋泉洁，倦迹方依竹洞深。暂过偶然应系分，有期终去但劳心。唯怜一夜空山月，似许他年伴独吟。
秋晴独立南亭::杨发::昼对南风独闭关，暗期幽鸟去仍还。如今有待终身贵，未若忘机尽日闲。心似蒙庄游物外，官惭许掾在人间。开襟自向清风笑，无限秋光为解颜。
南野逢田客::杨发::桑柘悠悠水蘸堤，晚风晴景不妨犂。高机犹织卧蚕子，下坂未饥逢饲妻。杏色满林羊酪熟，麦凉浮垅雉媒低。生时自乐死由命，万事在天管不迷。
东斋夜宴酬绍之起居见赠::杨发::龙门八上不知津，唯有君心困益亲。白社追游名自远，青袍相映道逾新。十年江海鱼缄尽，一夜笙歌凤吹频。渐老旧交情更重，莫将美酒负良辰。
玩残花::杨发::十日浓芳一岁程，东风初急眼偏明。低枝似泥幽人醉，莫道无情似有情。
吴中书事::杨乘::十万人家天堑东，管弦台榭满春风。名归范蠡五湖上，国破西施一笑中。香径自生兰叶小，响廊深映月华空。尊前多暇但怀古，尽日愁吟谁与同。
榜句::杨乘::伶俜乖拙两何如，昼泥琴声夜泥书。数拍胡笳弹未熟，故人新命画胡车。
题杨收相公宅::尹璞::祸福从来路不遥，偶然平地上烟霄。烟霄未稳还平地，门对孤峰占寂寥。
少年行::雍陶::不倚军功有侠名，可怜球猎少年情。戴铃健鹘随声下，撼珮骄骢弄影行。觅匠重装燕客剑，对人新按越姬筝。岂知儒者心偏苦，吟向秋风白发生。
咏双白鹭::雍陶::双鹭应怜水满池，风飘不动顶丝垂。立当青草人先见，行傍白莲鱼未知。一足独拳寒雨里，数声相叫早秋时。林塘得尔须增价，况与诗家物色宜。
晴诗::雍陶::晚虹斜日塞天昏，一半山川带雨痕。新水乱侵青草路，残烟犹傍绿杨村。胡人羊马休南牧，汉将旌旗在北门。行子喜闻无战伐，闲看游骑猎秋原。
送徐山人归睦州旧隐::雍陶::君在桐庐何处住，草堂应与戴家邻。初归山犬翻惊主，久别江鸥却避人。终日欲为相逐计，临岐空羡独行身。秋风钓艇遥相忆，七里滩西片月新。
到蜀后记途中经历::雍陶::剑峰重叠雪云漫，忆昨来时处处难。大散岭头春足雨，褒斜谷里夏犹寒。蜀门去国三千里，巴路登山八十盘。自到成都烧酒熟，不思身更入长安。
忆山寄僧::雍陶::尘路谁知蹋雪踪，到来空认出云峰。天晴远见月中树，风便细听烟际钟。阅世数思僧并院，忆山长羡鹤归松。新愁旧恨多难说，半在眉间半在胸。
赠玉芝观王尊师::雍陶::处处烟霞寻总遍，却来城市喜逢师。时流见说无人在，年纪唯应有鹤知。大药已成宁畏晚，小松初种不嫌迟。长忧一日归天去，未授灵方遣问谁。
哭饶州吴谏议使君::雍陶::忽闻身谢满朝惊，俄感鄱阳罢市情。遗爱永存今似古，高名不朽死如生。神仙难见青骡事，谏议空留白马名。授馆曾为门下客，几回垂泪过宣平。
经杜甫旧宅::雍陶::浣花溪里花多处，为忆先生在蜀时。万古只应留旧宅，千金无复换新诗。沙崩水槛鸥飞尽，树压村桥马过迟。山月不知人事变，夜来江上与谁期。
河阴新城::雍陶::高城新筑压长川，虎踞龙盘气色全。五里似云根不动，一重如月晕长圆。河流暗与沟池合，山色遥将睥睨连。自有此来当汴口，武牢何用锁风烟。
秋居病中::雍陶::幽居悄悄何人到，落日清凉满树梢。新句有时愁里得，古方无效病来抛。荒檐数蝶悬蛛网，空屋孤萤入燕巢。独卧南窗秋色晚，一庭红叶掩衡茅。
罢还边将::雍陶::白须虏将话边事，自失公权怨语多。汉主岂劳思李牧，赵王犹是用廉颇。新鹰饱肉唯闲猎，旧剑生衣懒更磨。百战无功身老去，羡他年少渡黄河。
永乐殷尧藩明府县池嘉莲咏::雍陶::青蘋白石匝莲塘，水里莲开带瑞光。露湿红芳双朵重，风飘绿蒂一枝长。同心栀子徒夸艳，合穗嘉禾岂解香。不独丰祥先有应，更宜花县对潘郎。
酬李绀岁除送酒::雍陶::岁尽贫生事事须，就中深恨酒钱无。故人充寿能分送，远客消愁免自沽。一夜四乘倾凿落，五更三点把屠苏。已供时节深珍重，况许今朝更挈壶。
放鹤::雍陶::从今一去不须低，见说辽东好去栖。努力莫辞仙路远，白云飞处免群鸡。
早秋月夜::雍陶::身闲伴月夜深行，风触衣裳四体轻。为见近来天气好，几篇诗兴入秋成。
蝉::雍陶::高树蝉声入晚云，不唯愁我亦愁君。何时各得身无事，每到闻时似不闻。
公子行::雍陶::公子风流嫌锦绣，新裁白纻作春衣。金鞭留当谁家酒，拂柳穿花信马归。
题情尽桥::雍陶::从来只有情难尽，何事名为情尽桥。自此改名为折柳，任他离恨一条条。
峡中行::雍陶::两崖开尽水回环，一叶才通石罅间。楚客莫言山势险，世人心更险于山。
韦处士郊居::雍陶::满庭诗境飘红叶，绕砌琴声滴暗泉。门外晚晴秋色老，万条寒玉一溪烟。
秋怀::雍陶::古槐烟薄晚鸦愁，独向黄昏立御沟。南国望中生远思，一行新雁去汀洲。
再下第将归荆楚上白舍人::雍陶::穷通应计一时间，今日甘从刖足还。长倚玉人心自醉，不辞归去哭荆山。
春行武关作::雍陶::风香春暖展归程，全胜游仙入洞情。一路缘溪花覆水，不妨闲看不妨行。
恨别二首 一::雍陶::知君饯酒深深意，图使行人涕不流。如今却恨酒中别，不得一言千里愁。
恨别二首 二::雍陶::人言日远还疏索，别后都非未别心。唯我忆君千里意，一年不见一重深。
送人归吴::雍陶::远爱春波正满湖，羡君东去是归途。吟诗好向月中宿，一叫水天沙鹤孤。
喜梦归::雍陶::旅馆岁阑频有梦，分明最似此宵希。觉来莫道还无益，未得归时且当归。
路中问程知欲达青云驿::雍陶::行愁驿路问来人，西去经过愿一闻。落日回鞭相指点，前程从此是青云。
题君山::雍陶::风波不动影沈沈，翠色全微碧色深。应是水仙梳洗处，一螺青黛镜中心。
离家后作::雍陶::世上无媒似我希，一身惟有影相随。出门便作焚舟计，生不成名死不归。
寄题岘亭::雍陶::岘亭留恨为伤杯，未得醒醒看便回。却想醉游如梦见，直疑元本不曾来。
病鹤::雍陶::忆得当时病未遭，身为仙驭雪为毛。今来沙上飞无力，羞见樯乌立处高。
状春::雍陶::含春笑日花心艳，带雨牵风柳态妖。珍重两般堪比处，醉时红脸舞时腰。
春咏::雍陶::风恼花枝不耐频，等闲飞落易愁人。殷勤最是章台柳，一树千条管带春。
非酒::雍陶::人人慢说酒消忧，我道翻为引恨由。一夜醒来灯火暗，不应愁事亦成愁。
苦寒::雍陶::今年无异去年寒，何事朝来独忍难。应是渐为贫客久，锦衣着尽布衣单。
送客::雍陶::若论秋思人人苦，最觉愁多客又深。何况病来惆怅尽，不知争作送君心。
人问应举::雍陶::莫惊西上独迟回，只为衡门未有媒。惆怅赋成身不去，一名闲事逐秋回。
送客不及::雍陶::水阔江天两不分，行人两处更相闻。遥遥已失风帆影，半日虚销指点云。
闻杜鹃二首 一::雍陶::碧竿微露月玲珑，谢豹伤心独叫风。高处已应闻滴血，山榴一夜几枝红。
闻杜鹃二首 二::雍陶::蜀客春城闻蜀鸟，思归声引未归心。却知夜夜愁相似，尔正啼时我正吟。
西归出斜谷::雍陶::行过险栈出褒斜，出尽平川似到家。万里客愁今日散，马前初见米囊花。
宿嘉陵驿::雍陶::离思茫茫正值秋，每因风景却生愁。今宵难作刀州梦，月色江声共一楼。
旅怀::雍陶::旧里已悲无产业，故山犹恋有烟霞。自从为客归时少，旅馆僧房却是家。
贫居春怨::雍陶::贫居尽日冷风烟，独向檐床看雨眠。寂寞春风花落尽，满庭榆荚似秋天。
夷陵城::雍陶::世家曾览楚英雄，国破城荒万事空。唯有邮亭阶下柳，春来犹似细腰宫。
访友人幽居二首 一::雍陶::落花门外春将尽，飞絮庭前日欲高。深院客来人未起，黄鹂枝上啄樱桃。
访友人幽居二首 二::雍陶::莎深苔滑地无尘，竹冷花迟剩驻春。尽日弄琴谁共听，与君兼鹤是三人。
宿大彻禅师故院::雍陶::竹房谁继生前事，松月空悬过去心。秋磬数声天欲晓，影堂斜掩一灯深。
送蜀客::雍陶::剑南风景腊前春，山鸟江风得雨新。莫怪送君行较远，自缘身是忆归人。
题宝应县::雍陶::雪楼当日动晴寒，渭水梁山鸟外看。闻说德宗曾到此，吟诗不敢倚阑干。
和孙明府怀旧山::雍陶::五柳先生本在山，偶然为客落人间。秋来见月多归思，自起开笼放白鹇。
城西访友人别墅::雍陶::澧水桥西小路斜，日高犹未到君家。村园门巷多相似，处处春风枳壳花。
题大安池亭::雍陶::幽岛曲池相隐映，小桥虚阁半高低。好风好月无人宿，夜夜水禽船上栖。
送春::雍陶::勿言春尽春还至，少壮看花复几回。今日已从愁里去，明年更莫共愁来。
武侯庙古柏::雍陶::密叶四时同一色，高枝千岁对孤峰。此中疑有精灵在，为见盘根似卧龙。
哀蜀人为南蛮俘虏五章 初出成都闻哭声::雍陶::但见城池还汉将，岂知佳丽属蛮兵。锦江南度遥闻哭，尽是离家别国声。
哀蜀人为南蛮俘虏五章 过大渡河蛮使许之泣望乡国::雍陶::大渡河边蛮亦愁，汉人将渡尽回头。此中剩寄思乡泪，南去应无水北流。
哀蜀人为南蛮俘虏五章 出青溪关有迟留之意::雍陶::欲出乡关行步迟，此生无复却回时。千冤万恨何人见，唯有空山鸟兽知。
哀蜀人为南蛮俘虏五章 别巂州一时恸哭云日为之变色::雍陶::越巂城南无汉地，伤心从此便为蛮。冤声一恸悲风起，云暗青天日下山。
哀蜀人为南蛮俘虏五章 入蛮界不许有悲泣之声::雍陶::云南路出陷河西，毒草长青瘴色低。渐近蛮城谁敢哭，一时收泪羡猿啼。
宿石门山居::雍陶::窗灯欲灭夜愁生，萤火飞来促织鸣。宿客几回眠又起，一溪秋水枕边声。
过旧宅看花::雍陶::山桃野杏两三栽，树树繁花去复开。今日主人相引看，谁知曾是客移来。
寄襄阳章孝标::雍陶::青油幕下白云边，日日空山夜夜泉。闻说小斋多野意，枳花阴里麝香眠。
洛中感事::雍陶::洛城今古足繁华，最恨乔家似石家。行到窈娘身没处，水边愁见亚枝花。
阴地关见入蕃公主石上手迹::雍陶::汉家公主昔和蕃，石上今余手迹存。风雨几年侵不灭，分明纤指印苔痕。
美人春风怨::雍陶::澹荡春风满眼来，落花飞蝶共裴回。偏能飘散同心蒂，无那愁眉吹不开。
过南邻花园::雍陶::莫怪频过有酒家，多情长是惜年华。春风堪赏还堪恨，才见开花又落花。
劝行乐::雍陶::老去风光不属身，黄金莫惜买青春。白头纵作花园主，醉折花枝是别人。
渡桑干河::雍陶::南客岂曾谙塞北，年年唯见雁飞回。今朝忽渡桑干水，不似身来似梦来。
月下喜吕郎中除兵部::雍陶::北阙云间见碧天，南宫月似旧时圆。喜看列宿今朝正，休叹参差十四年。
天津桥望春::雍陶::津桥春水浸红霞，烟柳风丝拂岸斜。翠辇不来金殿闭，宫莺衔出上阳花。
自蔚州南入真谷有似剑门因有归思::雍陶::我家蜀地身离久，忽见胡山似剑门。马上欲垂千里泪，耳边唯欠一声猿。
再经天涯地角山::雍陶::每忆云山养短才，悔缘名利入尘埃。十年马足行多少，两度天涯地角来。
题等界寺二首 一::雍陶::吴蜀千年等界村，英雄无主岂长存。思量往事今何在，万里山中一寺门。
题等界寺二首 二::雍陶::两国道涂都万里，来从此地等平分。行人竞说东西利，事不关心耳不闻。
洛源驿戏题::雍陶::柳阴春岭鸟新啼，暖色浓烟深处迷。如恨往来人不见，水声呦咽出花溪。
遣愁::雍陶::抛掷泥中一听沈，不能三叹引愁深。莫言客子无愁易，须识愁多暗损心。
送友人弃官归山居::雍陶::不爱人间紫与绯，却思松下着山衣。春郊雨尽多新草，一路青青蹋雨归。
山行::雍陶::野花幽鸟几千般，头白山僧遍识难。世上游人无复见，一生唯向画图看。
送客二首 一::雍陶::与君同在少年场，知己萧条壮士伤。可惜报恩无处所，却提孤剑过咸阳。
送客二首 二::雍陶::行人立马强盘回，别字犹含未忍开。好去出门休落泪，不如前路早归来。
安国寺赠广宣上人::雍陶::马急人忙尘路喧，几从朝出到黄昏。今来合掌听师语，一似敲冰清耳根。
初醒::雍陶::心中得胜暂抛愁，醉卧凉风拂簟秋。半夜觉来新酒醒，一条斜月到床头。
送客归襄阳旧居::雍陶::襄阳耆旧别来稀，此去何人共掩扉。唯有白铜鞮上月，水楼闲处待君归。
夜闻方响::雍陶::方响闻时夜已深，声声敲著客愁心。不知正在谁家乐，月下犹疑是远砧。
路逢有似亡友者恻然赋此::雍陶::吾友今生不可逢，风流空想旧仪容。朝来马上频回首，惆怅他人似蔡邕。
望月怀江上旧游::雍陶::往岁曾随江客船，秋风明月洞庭边。为看今夜天如水，忆得当时水似天。
途中西望::雍陶::行行何处散离愁，长路无因暂上楼。唯到高原即西望，马知人意亦回头。
题友人所居::雍陶::亚尹故居经几主，只因君住有诗情。夜吟邻叟闻惆怅，七八年来无此声。
蔚州晏内遇新雪::雍陶::胡卢河畔逢秋雪，疑是风飘白鹤毛。坐客停杯看未定，将军已湿褐花袍。
听话丛台::李远::有客新从赵地回，自言曾上古丛台。云遮襄国天边去，树绕漳河地里来。弦管变成山鸟哢，绮罗留作野花开。金舆玉辇无行迹，风雨惟知长绿苔。
失鹤::李远::秋风吹却九皋禽，一片闲云万里心。碧落有情应怅望，青天无路可追寻。来时白雪翎犹短，去日丹砂顶渐深。华表柱头留语后，更无消息到如今。
赠写御容李长史::李远::玉座尘消砚水清，龙髯不动彩毫轻。初分隆准山河秀，乍点重瞳日月明。宫女卷帘皆暗认，侍臣开殿尽遥惊。三朝供奉无人敌，始觉僧繇浪得名。
赠潼关不下山僧::李远::与君同在苦空间，君得空门我爱闲。禁足已教修雁塔，终身不拟下鸡山。窗中遥指三千界，枕上斜看百二关。香茗一瓯从此别，转蓬流水几时还。
过旧游见双鹤怆然有怀::李远::谢公何岁掩松楸，双鹤依然傍玉楼。朱顶巑岏荒草上，雪毛零落小池头。蓬瀛路断君何在，云水情深我尚留。他日若来华表上，更添多少令威愁。
赠友人::李远::凤城烟霭思偏多，曾向刘郎住处过。银烛焰前贪劝酒，玉箫声里已闻歌。佳人惜别看嘶马，公子含情向翠蛾。今日重来门巷改，出墙桐树绿婆娑。
赠南岳僧::李远::曾住衡阳岳寺边，门开江水与云连。数州城郭藏寒树，一片风帆著远天。猿啸不离行道处，客来皆到卧床前。今朝惆怅红尘里，惟忆闲陪尽日眠。
赠弘文杜校书::李远::高倚霞梯万丈余，共看移步入宸居。晓随鹓鹭排金锁，静对铅黄校玉书。漠漠禁烟笼远树，泠泠宫漏响前除。还闻汉帝亲词赋，好为从容奏子虚。
听王氏话归州昭君庙::李远::献之闲坐说归州，曾到昭君庙里游。自古行人多怨恨，至今乡土尽风流。泉如珠泪侵阶滴，花似红妆满岸愁。河畔犹残翠眉样，有时新月傍帘钩。
过马嵬山::李远::金甲云旗尽日回，仓皇罗袖满尘埃。浓香犹自飘銮辂，恨魄无因离马嵬。南内宫人悲帐殿，东溟方士问蓬莱。唯余坡上弯环月，时送残蛾入帝台。
吴越怀古::李远::吴越千年奈怨何，两宫清吹作樵歌。姑苏一败云无色，范蠡长游水自波。霞拂故城疑转斾，月依荒树想嚬蛾。行人欲问西施馆，江鸟寒飞碧草多。
长安即事寄友人::李远::绮陌千年思断蓬，今来还宿凤城东。瑶台钟鼓长依旧，巫峡烟花自不同。千结故心为怨网，万条新景作愁笼。何时更伴刘郎去，却见夭桃满树红。
闻明上人逝寄友人::李远::萧寺曾过最上方，碧桐浓叶覆西廊。游人缥缈红衣乱，座客从容白日长。别后旋成庄叟梦，书来忽报惠休亡。他时若更相随去，祗是含酸对影堂。
赠咸阳李少府::李远::美貌雄才已少齐，宝书仙简两看题。金刀片片裁新锦，玉步重重上旧梯。鹏到碧天排雾去，凤游琼树拣枝栖。蓬瀛宴罢试回首，一望尘中路正迷。
读田光传::李远::秦灭燕丹怨正深，古来豪客尽沾襟。荆卿不了真闲事，辜负田光一片心。
友人下第因以赠之::李远::刘毅虽然不掷卢，谁人不道解樗蒲。黄金百万终须得，只有挼莎更一呼。
赠筝妓伍卿::李远::轻轻没后更无筝，玉腕红纱到伍卿。座客满筵都不语，一行哀雁十三声。
黄陵庙词::李远::黄陵庙前莎草春，黄陵女儿蒨裙新。轻舟小楫唱歌去，水远山长愁杀人。
皇风::杜牧::仁圣天子神且武，内兴文教外披攘。以德化人汉文帝，侧身修道周宣王。迒蹊巢穴尽窒塞，礼乐刑政皆弛张。何当提笔侍巡狩，前驱白斾吊河湟。
过骊山作::杜牧::始皇东游出周鼎，刘项纵观皆引颈。削平天下实辛勤，却为道傍穷百姓。黔首不愚尔益愚，千里函关囚独夫。牧童火入九泉底，烧作灰时犹未枯。
大雨行::杜牧::东垠黑风驾海水，海底卷上天中央。三吴六月忽凄惨，晚后点滴来苍茫。铮栈雷车轴辙壮，矫躩蛟龙爪尾长。神鞭鬼驭载阴帝，来往喷洒何顚狂。四面崩腾玉京仗，万里横互羽林枪。云缠风束乱敲磕，黄帝未胜蚩尤强。百川气势苦豪俊，坤关密鏁愁开张。太和六年亦如此，我时壮气神洋洋。东楼耸首看不足，恨无羽翼高飞翔。尽召邑中豪健者，阔展朱盘开酒场。奔觥槌鼓助声势，眼底不顾纤腰娘。今年阘茸鬓已白，奇游壮观唯深藏。景物不尽人自老，谁知前事堪悲伤。
长安杂题长句六首 一::杜牧::觚棱金碧照山高，万国珪璋捧赭袍。舐笔和铅欺贾马，赞功论道鄙萧曹。东南楼日珠帘卷，西北天宛玉厄豪。四海一家无一事，将军携镜泣霜毛。
长安杂题长句六首 二::杜牧::晴云似絮惹低空，紫陌微微弄袖风。韩嫣金丸莎覆绿，许公鞯汗杏粘红。烟生窈窕深东第，轮撼流苏下北宫。自笑苦无楼护智，可怜铅椠竟何功。
长安杂题长句六首 三::杜牧::雨晴九陌铺江练，岚嫩千峰叠海涛。南苑草芳眠锦雉，夹城云暖下霓旄。少年羁络青纹玉，游女花簪紫蒂桃。江碧柳深人尽醉，一瓢颜巷日空高。
长安杂题长句六首 四::杜牧::束带谬趋文石陛，有章曾拜皂囊封。期严无奈睡留癖，势窘犹为酒泥慵。偷钓侯家池上雨，醉吟隋寺日沈钟。九原可作吾谁与，师友琅琊邴曼容。
长安杂题长句六首 五::杜牧::洪河清渭天池濬，太白终南地轴横。祥云辉映汉宫紫，春光绣画秦川明。草妒佳人钿朵色，风回公子玉衔声。六飞南幸芙蓉苑，十里飘香入夹城。
长安杂题长句六首 六::杜牧::丰貂长组金张辈，驷马文衣许史家。白鹿原头回猎骑，紫云楼下醉江花。九重树影连清汉，万寿山光学翠华。谁识大君谦让德，一毫名利鬬蛙蟆。
河湟::杜牧::元载相公曾借箸，宪宗皇帝亦留神。旋见衣冠就东市，忽遗弓剑不西巡。牧羊驱马虽戎服，白发丹心尽汉臣。唯有凉州歌舞曲，流传天下乐闲人。
东兵长句十韵::杜牧::上党争为天下脊，邯郸四十万秦坑。狂童何者欲专地，圣主无私岂玩兵。玄象森罗摇北落，诗人章句咏东征。雄如马武皆弹剑，少似终军亦请缨。屈指庙堂无失策，垂衣尧舜待升平。羽林东下雷霆怒，楚甲南来组练明。即墨龙文光照曜，常山蛇阵势纵横。落雕都尉万人敌，黑矟将军一鸟轻。渐见长围云欲合，可怜穷垒带犹萦。凯歌应是新年唱，便逐春风浩浩声。
过勤政楼::杜牧::千秋令节名空在，承露丝囊世已无。唯有紫苔偏得意，年年因雨上金铺。
过魏文贞公宅::杜牧::蟪蛄宁与雪霜期，贤哲难教俗士知。可怜贞观太平后，天且不留封德彝。
念昔游三首 一::杜牧::十载飘然绳检外，樽前自献自为酬。秋山春雨闲吟处，倚遍江南寺寺楼。
念昔游三首 二::杜牧::云门寺外逢猛雨，林黑山高雨脚长。曾奉郊宫为近侍，分明羽林枪。
念昔游三首 三::杜牧::李白题诗水西寺，古木回岩楼阁风。半醒半醉游三日，红白花开山雨中。
今皇帝陛下一诏征兵不日功集河湟诸郡次第归降臣获睹圣功辄献歌咏::杜牧::捷书皆应睿谋期，十万曾无一镞遗。汉武惭夸朔方地，周宣休道太原师。威加塞外寒来早，恩入河源冻合迟。听取满城歌舞曲，凉州声韵喜参差。
奉和白相公圣德和平致兹休运岁终功就合咏盛明呈上三相公长句四韵::杜牧::行看腊破好年光，万寿南山对未央。黠戛可汗修职贡，文思天子复河湟。应须日驭西巡狩，不假星弧北射狼。吉甫裁诗歌盛业，一篇江汉美宣王。
过华清宫绝句三首 一::杜牧::长安回望绣成堆，山顶千门次第开。一骑红尘妃子笑，无人知是荔枝来。
过华清宫绝句三首 二::杜牧::新丰绿树起黄埃，数骑渔阳探使回。霓裳一曲千峰上，舞破中原始下来。
过华清宫绝句三首 三::杜牧::万国笙歌醉太平，倚天楼殿月分明。云中乱拍禄山舞，风过重峦下笑声。
登乐游原::杜牧::长空澹澹孤鸟没，万古销沈向此中。看取汉家何事业，五陵无树起秋风。
闻庆州赵纵使君与党项战中箭身死辄书长句::杜牧::将军独乘铁骢马，榆溪战中金仆姑。死绥却是古来有，骁将自惊今日无。青史文章争点笔，朱门歌舞笑捐躯。谁知我亦轻生者，不得君王丈二殳。
街西长句::杜牧::碧池新涨浴娇鸦，分鏁长安富贵家。游骑偶同人鬬酒，名园相倚杏交花。银秋騕袅嘶宛马，绣鞅璁珑走钿车。一曲将军何处笛，连云芳草日初斜。
春申君::杜牧::烈士思酬国士恩，春申谁与快冤魂。三千宾客总珠履，欲使何人杀李园。
奉陵宫人::杜牧::相如死后无词客，延寿亡来绝画工。玉颜不是黄金少，泪滴秋山入寿宫。
读韩杜集::杜牧::杜诗韩集愁来读，似倩麻姑痒处抓。天外凤凰谁得髓，无人解合续弦胶。
李侍郎于阳羡里富有泉石牧亦于阳羡粗有薄产叙旧述怀因献长句四韵::杜牧::冥鸿不下非无意，塞马归来是偶然。紫绶公卿今放旷，白头郎吏尚留连。终南山下抛泉洞，阳羡溪中买钓船。欲与明公操履杖，愿闻休去是何年。
赠李处士长句四韵::杜牧::玉函怪牒锁灵篆，紫洞香风吹碧桃。老翁四目牙爪利，掷火万里精神高。霭霭祥云随步武，累累秋冢叹蓬蒿。三山朝去应非久，姹女当窗绣羽袍。
送国棋王逢::杜牧::玉子纹楸一路饶，最宜檐雨竹萧萧。羸形暗去春泉长，拔势横来野火烧。守道还如周柱史，鏖兵不羡霍嫖姚。浮生七十更万日，与子期于局上销。
重送绝句::杜牧::绝艺如君天下少，闲人似我世间无。别后竹窗风雪夜，一灯明暗覆吴图。
少年行::杜牧::连环羁玉声光碎，绿锦蔽泥虬卷高。春风细雨走马去，珠落璀璀白罽袍。
送王侍御赴夏口座主幕::杜牧::君为珠履三千客，我是青衿七十徒。礼数全优知隗始，讨论常见念回愚。黄鹤楼前春水阔，一杯还忆故人无。
题桐叶::杜牧::去年桐落故溪上，把笔偶题归燕诗。江楼今日送归燕，正是去年题叶时。叶落燕归真可惜，东流玄髪且无期。笑筵歌席反惆怅，明月清风怆别离。庄叟彭殇同在梦，陶潜身世两相遗。一丸五色成虚语，石烂松薪更莫疑。哆侈不劳文似锦，进趋何必利如锥。钱神任尔知无敌，酒圣于吾亦庶几。江畔秋光蟾阁镜，槛前山翠茂陵眉。樽香轻泛数枝菊，檐影斜侵半局棋。休指宦游论巧拙，秪将愚直祷神祇。三吴烟水平生念，宁向闲人道所之。
沈下贤::杜牧::斯人清唱何人和，草径苔芜不可寻。一夕小敷山下梦，水如环珮月如襟。
朱坡绝句三首 一::杜牧::故国池塘倚御渠，江城三诏换鱼书。贾生辞赋恨流落，秪向长沙住岁余。
朱坡绝句三首 二::杜牧::烟深苔巷唱樵儿，花落寒轻倦客归。藤岸竹洲相掩映，满池春雨䴙鹈飞。
朱坡绝句三首 三::杜牧::乳肥春洞生鹅管，沼避回岩势犬牙。自笑卷怀头角缩，归盘烟磴恰如蜗。
出宫人二首 一::杜牧::闲吹玉殿昭华管，醉折梨园缥蒂花。十年一梦归人世，绛缕犹封系臂纱。
出宫人二首 二::杜牧::平阳拊背穿驰道，铜雀分香下璧门。几向缀珠深殿里，妒抛羞态卧黄昏。
道一大尹存之庭美二学士简于圣明自致霄汉皆与舍弟昔年还往牧支离穷悴窃于一麾书美歌诗兼自言志因成长句四韵呈上三君子::杜牧::九金神鼎重丘山，五玉诸侯杂珮环。星座通霄狼鬣暗，戍楼吹笛虎牙闲。斗间紫气龙埋狱，天上洪炉帝铸颜。若念西河旧交友，鱼符应许出函关。
杏园::杜牧::夜来微雨洗芳尘，公子骅骝步贴匀。莫怪杏园憔悴去，满城多少插花人。
春晚题韦家亭子::杜牧::拥鼻侵襟花草香，高台春去恨茫茫。蔫红半落平池晚，曲渚飘成锦一张。
见宋拾遗题名处感而成诗::杜牧::窜逐穷荒与死期，饿唯蒿藿病无医。怜君更抱重泉恨，不见崇山谪去时。
将赴吴兴登乐游原一绝::杜牧::清时有味是无能，闲爱孤云静爱僧。欲把一麾江海去，乐游原上望昭陵。
洛阳长句二首 二::杜牧::天汉东穿白玉京，日华浮动翠光生。桥边游女珮环委，波底上阳金碧明。月锁名园孤鹤唳，川酣秋梦凿龙声。
洛中监察病假满送韦楚老拾遗归朝::杜牧::洛桥风暖细翻衣，春引仙官去玉墀。独鹤初冲太虚日，九牛新落一毛时。行开教化期君是，卧病神祇祷我知。十载丈夫堪耻处，朱云犹掉直言旗。
故洛阳城有感::杜牧::一片宫墙当道危，行人为尔去迟迟。筚圭苑里秋风后，平乐馆前斜日时。锢党岂能留汉鼎，清谈空解识胡儿。千烧万战坤灵死，惨惨终年鸟雀悲。
润州二首 一::杜牧::句吴亭东千里秋，放歌曾作昔年游。青苔寺里无马迹，绿水桥边多酒楼。大抵南朝皆旷达，可怜东晋最风流。月明更想桓伊在，一笛闻吹出塞愁。
润州二首 二::杜牧::谢眺诗中佳丽地，夫差传里水犀军。城高铁瓮横强弩，柳暗朱楼多梦云。画角爱飘江北去，钓歌长向月中闻。扬州尘土试回首，不惜千金借与君。
西江怀古::杜牧::上吞巴汉控潇湘，怒似连山净镜光。魏帝缝囊真戏剧，苻坚投棰更荒唐。千秋钓艇歌明月，万里沙鸥弄夕阳。范蠡清尘何寂寞，好风唯属往来商。
江南怀古::杜牧::车书混一业无穷，井邑山川今古同。戊辰年向金陵过，惆怅闲吟忆庾公。
江南春绝句::杜牧::千里莺啼绿映江，水村山郭酒旗风。南朝四百八十寺，多少楼台烟雨中。
将赴宣州留题扬州禅智寺::杜牧::故里溪头松柏双，来时尽日倚松窗。杜陵隋苑已绝国，秋晚南游更渡江。
题宣州开元寺水阁阁下宛溪夹溪居人::杜牧::六朝文物草连空，天淡云闲今古同。鸟去鸟来山色里，人歌人哭水声中。深秋帘幕千家雨，落日楼台一笛风。惆怅无因见范蠡，参差烟树五湖东。
宣州送裴坦判官往舒州时牧欲赴官归京::杜牧::日暖泥融雪半销，行人芳草马声骄。九华山路云遮寺，清弋江村柳拂桥。君意如鸿高的的，我心悬斾正摇摇。同来不得同归去，故国逢春一寂寥。
自宣城赴官上京::杜牧::潇洒江湖十过秋，酒杯无日不淹留。谢公城畔溪惊梦，苏小门前柳拂头。千里云山何处好，几人襟韵一生休。尘冠挂却知闲事，终拟蹉跎访旧游。
登池州九峰楼寄张祜::杜牧::百感中来不自由，角声孤起夕阳楼。碧山终日思无尽，芳草何年恨即休。睫在眼前长不见，道非身外更何求。谁人得似张公子，千首诗轻万户侯。
齐安郡晚秋::杜牧::柳岸风来影渐疏，使君家似野人居。云容水态还堪赏，啸志歌怀亦自如。雨暗残灯碁散后，酒醒孤枕雁来初。可怜赤壁争雄渡，唯有蓑翁坐钓鱼。
九日齐安登高::杜牧::江涵秋影雁初飞，与客携壶上翠微。尘世难逢开口笑，菊花须插满头归。但将酩酊酬佳节，不用登临叹落晖。古往今来只如此，牛山何必泪霑衣。
齐安郡中偶题二首 一::杜牧::两竿落日溪桥上，半缕轻烟柳影中。多少绿荷相倚恨，一时回首背西风。
齐安郡中偶题二首 二::杜牧::秋声无不搅离心，梦泽蒹葭楚雨深。自滴阶前大梧叶，干君何事动哀吟。
齐安郡后池绝句::杜牧::菱透浮萍绿锦池，夏莺千啭弄蔷薇。尽日无人看微雨，鸳鸯相对浴红衣。
题齐安城楼::杜牧::呜咽江楼角一声，微阳潋潋落寒汀。不用凭阑苦回首，故乡七十五长亭。
池州李使君没后十一日处州新命始到后见归妓感而成诗::杜牧::缙云新命诏初行，才是孤魂寿器成。黄壤不知新雨露，粉书空换旧铭旌。巨卿哭处云空断，阿骛归来月正明。多少四年遗爱事，乡闾生子李为名。
见刘秀才与池州妓别::杜牧::远风南浦万重波，未似生离别恨多。楚管能吹柳花怨，吴姬争唱竹枝歌。金钗横处绿云堕，玉箸凝时红粉和。待得枚皋相见日，自应妆镜笑蹉跎。
池州清溪::杜牧::弄溪终日到黄昏，照数秋来白发根。何物赖君千遍洗，笔头尘土渐无痕。
游池州林泉寺金碧洞::杜牧::袖拂霜林下石棱，潺湲声断满溪冰。携茶腊月游金碧，合有文章病茂陵。
即事::杜牧::因思上党三年战，闲咏周公七月诗。竹帛未闻书死节，丹青空见画灵旗。萧条井邑如鱼尾，早晚干戈识虎皮。莫笑一麾东下计，满江秋浪碧参差。
赠李秀才::杜牧::骨清年少眼如冰，凤羽参差五色层。天上麒麟时一下，人间不独有徐陵。
寄李起居四韵::杜牧::楚女梅簪白雪姿，前溪碧水冻醪时。云罍心凸知难捧，凤管簧寒不受吹。南国剑眸能盼眄，侍臣香袖爱僛垂。自怜穷律穷途客，正怯孤灯一局碁。
题池州贵池亭::杜牧::势比凌歊宋武台，分明百里远帆开。蜀江雪浪西江满，强半春寒去却来。
兰溪::杜牧::兰溪春尽碧泱泱，映水兰花雨发香。楚国大夫憔悴日，应寻此路去潇湘。
入茶山下题水口草市绝句::杜牧::倚溪侵岭多高树，夸酒书旗有小楼。惊起鸳鸯岂无恨，一双飞去却回头。
八月十二日得替后移居霅溪馆因题长句四韵::杜牧::万家相庆喜秋成，处处楼台歌板声。千岁鹤归犹有恨，一年人住岂无情。夜凉溪馆留僧话，风定苏潭看月生。景物登临闲始见，愿为闲客此闲行。
初冬夜饮::杜牧::淮阳多病偶求欢，客袖侵霜与烛盘。砌下梨花一堆雪，明年谁此凭阑干。
山石榴::杜牧::似火山榴映小山，繁中能薄艳中闲。一朵佳人玉钗上，秪疑烧却翠云鬟。
柳长句::杜牧::日落水流西复东，春光不尽柳何穷。巫娥庙里低含雨，宋玉宅前斜带风。不嫌榆荚共争翠，深与桃花相映红。灞上汉南千万树，几人游宦别离中。
隋堤柳::杜牧::夹岸垂杨三百里，秪应图画最相宜。自嫌流落西归疾，不见东风二月时。
柳绝句::杜牧::数树新开翠影齐，倚风情态被春迷。依依故国樊川恨，半掩村桥半掩溪。
早雁::杜牧::金河秋半虏弦开，云外惊飞四散哀。仙掌月明孤影过，长门灯暗数声来。须知胡骑纷纷在，岂逐春风一一回。莫厌潇湘少人处，水多菰米岸莓苔。
鹭鸶::杜牧::雪衣雪髪青玉觜，群捕鱼儿溪影中。惊飞远映碧山去，一树梨花落晚风。
村舍燕::杜牧::汉宫一百四十五，多下珠帘闭琐窗。何处营巢夏将半，茅檐烟里语双双。
归燕::杜牧::画堂歌舞喧喧地，社去社来人不看。长是江楼使君伴，黄昏犹待倚阑干。
伤猿::杜牧::独折南园一朵梅，重寻幽坎已生苔。无端晚吹惊高树，似袅长枝欲下来。
云::杜牧::尽日看云首不回，无心都大似无才。
醉后题僧院::杜牧::离心忽忽复凄凄，雨晦倾瓶取醉泥。可羡高僧共心语，一如携穉往东西。
题禅院::杜牧::觥船一櫂百分空，十岁青春不负公。今日鬓丝禅榻畔，茶烟轻飏落花风。
送刘秀才归江陵::杜牧::彩服鲜华觐渚宫，鲈鱼新熟别江东。刘郎浦夜侵船月，宋玉亭春弄袖风。落落精神终有立，飘飘才思杳无穷。谁人世上为金口，借取明时一荐雄。
见吴秀才与池妓别因成绝句::杜牧::红烛短时羌笛怨，清歌咽处蜀弦高。万里分飞两行泪，满江寒雨正萧骚。
湖南正初招李郢秀才::杜牧::行乐及时时已晚，对酒当歌歌不成。千里暮山重叠翠，一溪寒水浅深情。高人以饮为忙事，浮世除诗尽强名。看着白蘋芽欲吐，雪舟相访胜闲行。
赠朱道灵::杜牧::刘根丹篆三千字，郭璞青囊两卷书。牛渚矶南谢山北，白云深处有岩居。
屏风绝句::杜牧::屏风周昉画纤腰，岁久丹青色半销。斜倚玉窗鸾髪女，拂尘犹自妒娇娆。
哭韩绰::杜牧::平明送葬上都门，绋翣交横逐去魂。归来冷笑悲身事，唤妇呼儿索酒盆。
新定途中::杜牧::无端偶效张文纪，下杜乡园别五秋。重过江南更千里，万山深处一孤舟。
怀锺陵旧游四首 一::杜牧::一谒征南最少年，虞卿双璧截肪鲜。歌谣千里春长暖，丝管高台月正圆。玉帐军筹罗俊彦，绛帷环珮立神仙。陆公余德机云在，如我酬恩合执鞭。
怀锺陵旧游四首 二::杜牧::滕阁中春绮席开，柘枝蛮鼓殷晴雷。垂楼万幕青云合，破浪千帆阵马来。未掘双龙牛斗气，高悬一榻栋梁材。连巴控越知何事，珠翠沈檀处处堆。
怀锺陵旧游四首 四::杜牧::控压平江十万家，秋来江静镜新磨。城头晚鼓雷霆后，桥上游人笑语多。日落汀痕千里色，月当楼午一声歌。昔年行乐秾桃畔，醉与龙沙拣蜀罗。
商山麻涧::杜牧::云光岚彩四面合，柔柔垂柳十余家。雉飞鹿过芳草远，牛巷鸡埘春日斜。秀眉老父对樽酒，蒨袖女儿簪野花。征车自念尘土计，惆怅溪边书细沙。
商山富水驿::杜牧::益戆由来未觉贤，终须南去吊湘川。当时物议朱云小，后代声华白日悬。邪佞每思当面唾，清贫长欠一杯钱。驿名不合轻移改，留警朝天者惕然。
题武关::杜牧::碧溪留我武关东，一笑怀王迹自穷。郑袖娇娆酣似醉，屈原憔悴去如蓬。山墙谷堑依然在，弱吐强吞尽已空。今日圣神家四海，戌旗长卷夕阳中。
除官赴阙商山道中绝句::杜牧::水叠鸣珂树如帐，长杨春殿九门珂。我来惆怅不自决，欲去欲住终如何。
汉江::杜牧::溶溶漾漾白鸥飞，绿净春深好染衣。南去北来人自老，夕阳长送钓船归。
咏歌圣德远怀天宝因题关亭长句四韵::杜牧::圣敬文思业太平，海寰天下唱歌行。秋来气势洪河壮，霜后精神泰华狞。广德者强朝万国，用贤无敌是长城。君王若悟治安论，安史何人敢弄兵。
重到襄阳哭亡友韦寿朋::杜牧::故人坟树立秋风，伯道无儿迹更空。重到笙歌分散地，隔江吹笛月明中。
赤壁::杜牧::折戟沈沙铁未销，自将磨洗认前朝。东风不与周郎便，铜雀春深鏁二乔。
云梦泽::杜牧::日旗龙斾想飘扬，一索功高缚楚王。直是超然五湖客，未如终始郭汾阳。
寄浙东韩八评事::杜牧::一笑五云溪上舟，跳丸日月十经秋。鬓衰酒减欲谁泥，迹辱魂惭好自尤。梦寐几回迷蛱蝶，文章应解伴牢愁。无穷尘土无聊事，不得清言解不休。
泊秦淮::杜牧::烟笼寒水月笼沙，夜泊秦淮近酒家。商女不知亡国恨，隔江犹唱后庭花。
秋浦途中::杜牧::萧萧山路穷秋雨，淅淅溪风一岸蒲。为问寒沙新到雁，来时还下杜陵无。
题桃花夫人庙::杜牧::细腰宫里露桃新，脉脉无言度几春。至竟息亡缘底事，可怜金谷坠楼人。
书怀寄中朝往还::杜牧::平生自许少尘埃，为吏尘中势自回。朱绂久惭官借与，白题还叹老将来。须知世路难轻进，岂是君门不大开。霄汉几多同学伴，可怜头角尽卿材。
初春雨中舟次和州横江裴使君见迎李赵二秀才同来因书四韵兼寄江南许浑先辈::杜牧::芳草渡头微雨时，万株杨柳拂波垂。蒲根水暖雁初浴，梅径香寒蜂未知。辞客倚风吟暗淡，使君回马湿旌旗。江南仲蔚多情调，怅望春阴几首诗。
和州绝句::杜牧::江湖醉渡十年春，牛渚山边六问津。历阳前事知何实，高位纷纷见陷人。
题乌江亭::杜牧::胜败兵家事不期，包羞忍耻是男儿。江东子弟多才俊，卷土重来未可知。
题横江馆::杜牧::孙家兄弟晋龙骧，驰骋功名业帝王。至竟江山谁是主，苔矶空属钓鱼郎。
寄澧州张舍人笛::杜牧::髪匀肉好生春岭，截玉钻星寄使君。檀的染时痕半月，落梅飘处响穿云。楼中威凤倾冠听，沙上惊鸿掠水分。遥想紫泥封诏罢，夜深应隔禁墙闻。
寄扬州韩绰判官::杜牧::青山隐隐水迢迢，秋尽江南草木凋。
送李群玉赴举::杜牧::故人别来面如雪，一榻拂云秋影中。玉白花红三百首，五陵谁唱与春风。
题寿安县甘棠馆御沟::杜牧::一渠东注芳华苑，苑鏁池塘百岁空。水殿半倾蟾口涩，为谁流下蓼花中。
汴河怀古::杜牧::锦缆龙舟隋炀帝，平台复道汉梁王。游人闲起前朝念，折柳孤吟断杀肠。
汴河阻冻::杜牧::千里长河初冻时，玉珂瑶珮响参差。浮生却似冰底水，日夜东流人不知。
酬张祜处士见寄长句四韵::杜牧::七子论诗谁似公，曹刘须在指挥中。荐衡昔日知文举，乞火无人作蒯通。北极楼台长挂梦，西江波浪远吞空。可怜故国三千里，虚唱歌词满六宫。
寄宣州郑谏议::杜牧::大夫官重醉江东，潇洒名儒振古风。文石陛前辞圣主，碧云天外作冥鸿。五言宁谢颜光禄，百岁须齐卫武公。再拜宜同丈人行，过庭交分有无同。
题元处士高亭::杜牧::水接西江天外声，小斋松影拂云平。何人教我吹长笛，与倚春风弄月明。
郑瓘协律::杜牧::广文遗韵留樗散，鸡犬图书共一船。自说江湖不归事，阻风中酒过年年。
送陆洿郎中弃官东归::杜牧::少微星动照春云，魏阙衡门路自分。倏去忽来应有意，世间尘土谩疑君。
寄珉笛与宇文舍人::杜牧::调高银字声还侧，物比柯亭韵校奇。寄与玉人天上去，桓将军见不教吹。
途中一绝::杜牧::镜中丝髪悲来惯，衣上尘痕拂渐难。惆怅江湖钓竿手，却遮西日向长安。
春尽途中::杜牧::田园不事来游宦，故国谁教尔别离。独倚关亭还把酒，一年春尽送春诗。
题村舍::杜牧::三树稚桑春未到，扶床乳女午啼饥。潜销暗铄归何处，万指侯家自不知。
寄题甘露寺北轩::杜牧::曾向蓬莱宫里行，北轩阑槛最留情。孤高堪弄桓伊笛，缥缈宜闻子晋笙。天接海门秋水色，烟笼隋苑暮钟声。他年会著荷衣去，不向山僧说姓名。
题青云馆::杜牧::虬蟠千仞剧羊肠，天府由来百二强。四皓有芝轻汉祖，张仪无地与怀王。云连帐影萝阴合，枕遶泉声客梦凉。深处会容高尚者，水苗三顷百株桑。
正初奉酬歙州刺史邢群::杜牧::翠岩千尺倚溪斜，曾得严光作钓家。越嶂远分丁字水，腊梅迟见二年花。明时刀尺君须用，幽处田园我有涯。一壑风烟阳羡里，解龟休去路非赊。
江上偶见绝句::杜牧::楚江寒食橘花时，野渡临风驻彩旗。草色连云人去住，水纹如縠燕差池。
题木兰庙::杜牧::弯弓征战作男儿，梦里曾经与画眉。几度思归还把酒，拂云堆上祝明妃。
入商山::杜牧::早入商山百里云，蓝溪桥下水声分。流水旧声人旧耳，此回呜咽不堪闻。
偶题::杜牧::甘罗昔作秦丞相，子政曾为汉辇郎。千载更逢王侍读，当时还道有文章。
题商山四皓庙一绝::杜牧::吕氏强梁嗣子柔，我于天性岂恩雠。南军不袒左边袖，四老安刘是灭刘。
送隐者一绝::杜牧::无媒径路草萧萧，自古云林远市朝。公道世间唯白发，贵人头上不曾饶。
有怀重送斛斯判官::杜牧::苍苍烟月满川亭，我有劳歌一为听。将取离魂随白骑，三台星里拜文星。
赠别二首 一::杜牧::娉娉袅袅十三余，豆蔻梢头二月初。春风十里扬州路，卷上珠帘总不如。
赠别二首 二::杜牧::多情却似总无情，唯觉尊前笑不成。蜡烛有心还惜别，替人垂泪到天明。
寄远::杜牧::前山极远碧云合，清夜一声白雪微。欲寄相思千里月，溪边残照雨霏霏。
斑竹筒簟::杜牧::血染斑斑成锦纹，昔年遗恨至今存。分明知是湘妃泣，何忍将身卧泪痕。
和严恽秀才落花::杜牧::共惜流年留不得，且环流水醉流杯。无情红艳年年盛，不恨凋零却恨开。
倡楼戏赠::杜牧::细柳桥边深半春，缬衣帘里动香尘。无端有寄闲消息，背插金钗笑向人。
过大梁闻河亭方䜩赠孙子端::杜牧::梁园纵玩归应少，赋雪搜才去必频。板落岂缘无罚酒，不教客右更添人。
中丞业深韬略志在功名再奉长句一篇兼有咨劝::杜牧::樯似邓林江拍天，越香巴锦万千千。滕王阁上柘枝鼓，徐孺亭西铁轴船。八部元侯非不贵，万人师长岂无权。要君严重疏欢乐，犹有河湟可下鞭。
冬至日遇京使发寄舍弟::杜牧::远信初凭双鲤去，他乡正遇一阳生。尊前岂解愁家国，辇下唯能忆弟兄。旅馆夜忧姜被冷，暮江寒觉晏裘轻。竹门风过还惆怅，疑是松窗雪打声。
洛下送张曼容赴上党召::杜牧::歌阕樽残恨却偏，凭君不用设离筵。未趍雉尾随元老，且蓦羊肠过少年。七叶汉貂真密近，一枝诜桂亦徒然。羽书正急征兵地，须遣头风处处痊。
宣州留赠::杜牧::红铅湿尽半罗裙，洞府人间手欲分。满面风流虽似玉，四年夫婿恰如云。当春离恨杯长满，倚柱关情日渐曛。为报眼波须稳当，五陵游宕莫知闻。
寄题宣州开元寺::杜牧::松寺曾同一鹤栖，夜深台殿月高低。何人为倚东楼柱，正是千山雪涨溪。
残春独来南亭因寄张祜::杜牧::暖云如粉草如茵，独步长堤不见人。一岭桃花红锦黦，半溪山水碧罗新。高枝百舌犹欺鸟，带叶梨花独送春。仲蔚欲知何处在，苦吟林下拂诗尘。
宣州开元寺南楼::杜牧::小楼才受一床横，终日看山酒满倾。可惜和风夜来雨，醉中虚度打窗声。
留赠::杜牧::舞靴应任闲人看，笑脸还须待我开。不用镜前空有泪，蔷薇花谢即归来。
奉和仆射相公春泽稍愆圣君轸虑嘉雪忽降品汇昭苏即事书成四韵::杜牧::飘来鸡树凤池边，渐压琼枝冻碧涟。银阙双高银汉里，玉山横列玉墀前。昭阳殿下风回急，承露盘中月彩圆。上相抽毫歌帝德，一篇风雅美丰年。
送薛邽二首 一::杜牧::可怜走马骑驴汉，岂有风光肯占伊。只有三张最惆怅，下山回马尚迟迟。
送薛邽二首 二::杜牧::小捷风流已俊才，便将红粉作金台。明年未去池阳郡，更乞春时却重来。
见穆三十宅中庭海榴花谢::杜牧::矜红掩素似多才，不待樱桃不逐梅。春到未曾逢宴赏，雨余争解免低徊。巧穷南国千般艳，趁得春风二月开。堪恨王孙浪游去，落英狼籍始归来。
洛阳::杜牧::文争武战就神功，时似开元天宝中。已建玄戈收相土，应回翠帽过离宫。侯门草满宜寒兔，洛浦沙深下塞鸿。疑有女娥西望处，上阳烟树正秋风。
南陵道中::杜牧::南陵水面漫悠悠，风紧云轻欲变秋。正是客心孤回处，谁家红袖凭江楼。
登九峰楼::杜牧::晴江滟滟含浅沙，高低遶郭滞秋花。牛歌鱼笛山月上，鹭渚鹙梁溪日斜。为郡异乡徒泥酒，杜陵芳草岂无家。
别家::杜牧::初岁娇儿未识爷，别爷不拜手咤叉。拊头一别三千里，何日迎门却到家。
雨::杜牧::连云接塞添迢递，洒幕侵灯送寂寥。一夜不眠孤客耳，主人窗外有芭蕉。
送人::杜牧::鸳鸯帐里暖芙蓉，低泣关山几万重。
醉赠薛道封::杜牧::饮酒论文四百刻，水分云隔二三年。男儿事业知公有，卖与明君直几钱。
歙州卢中丞见惠名酝::杜牧::谁怜贱子启穷途，太守封来酒一壶。攻破是非浑似梦，削平身世有如无。醺醺若借嵇康懒，兀兀仍添宁武愚。犹念悲秋更分赐，夹溪红蓼映风蒲。
咏袜::杜牧::钿尺裁量减四分，纤纤玉笋裹轻云。五陵年少欺他醉，笑把花前出画裙。
宫词二首 一::杜牧::蝉翼轻绡傅体红，玉肤如醉向春风。深宫锁闭犹疑惑，更取丹沙试辟宫。
宫词二首 二::杜牧::监宫引出暂开门，随例须朝不是恩。银钥却收金锁合，月明花落又黄昏。
月::杜牧::三十六宫秋夜深，昭阳歌断信沈沈。唯应独伴陈皇后，照见长门望幸心。
悲吴王城::杜牧::二月春风江上来，水精波动碎楼台。吴王宫殿柳含翠，苏小宅房花正开。解舞细腰何处往，能歌姹女逐谁回。千秋万古无消息，国作荒原人作灰。
闺情代作::杜牧::梧桐叶落雁初归，迢递无因寄远衣。月照石泉金点冷，凤酣箫管玉声微。佳人刀杵秋风外，荡子从征梦寐希。遥望戌楼天欲晓，满城冬鼓白云飞。
寄沈褒秀才::杜牧::晴河万里色如刀，处处浮云卧碧桃。仙桂茂时金镜晓，洛波飞处玉容高。雄如宝剑冲牛斗，丽似鸳鸯养羽毛。他日忆君何处望，九天香满碧萧骚。
入关::杜牧::东西南北数衢通，曾取江西径过东。今日更寻南去路，未秋应有北归鸿。
及第后寄长安故人::杜牧::东都放榜未花开，三十三人走马回。秦地少年多酿酒，已将春色入关来。
偶作::杜牧::才子风流咏晓霞，倚楼吟住日初斜。惊杀东邻绣床女，错将黄晕压檀花。
赠终南兰若僧::杜牧::北阙南山是故乡，两枝仙桂一时芳。休公都不知名姓，始觉禅门气味长。
遣怀::杜牧::落魄江南载酒行，楚腰肠断掌中轻。十年一觉扬州梦，赢得青楼薄幸名。
秋感::杜牧::金风万里思何尽，玉树一窗秋影寒。独掩柴门明月下，泪流香袂倚阑干。
赠渔父::杜牧::芦花深泽静垂纶，月夕烟朝几十春。自说孤舟寒水畔，不曾逢著独醒人。
叹花::杜牧::自恨寻芳到已迟，往年曾见未开时。如今风摆花狼籍，绿叶成阴子满枝。
山行::杜牧::远上寒山石径斜，白云生处有人家。停车坐爱枫林晚，霜叶红于二月花。
书怀::杜牧::满眼青山未得过，镜中无那鬓丝何。只言旋老转无事，欲到中年事更多。
紫薇花::杜牧::晓迎秋露一枝新，不占园中最上春。桃李无言又何在，向风偏笑艳阳人。
醉后呈崔大夫::杜牧::谢傅秋凉阅管弦，徒教贱子侍华筵。溪头正雨归不得，辜负东窗一觉眠。
和宣州沈大夫登北楼书怀::杜牧::兵符严重辞金马，星剑光芒射斗牛。笔落青山飘古韵，帐开红斾照高秋。香连日彩浮绡幕，溪逐歌声遶画楼。可惜登临佳丽地，羽仪须去凤池游。
方响::杜牧::数条秋水挂琅玕，玉手丁当怕夜寒。曲尽连敲三四下，恐惊珠泪落金盘。
使回枉唐州崔司马书兼寄四韵因和::杜牧::清晨候吏把书来，十载离忧得暂开。痴叔去时还读易，仲容多兴索衔杯。人心计日殷勤望，马首随云早晚回。莫为霜台愁岁暮，潜龙须待一声雷。
郡斋秋夜即事寄斛斯处士许秀才::杜牧::有客谁人肯夜过，独怜风景奈愁何。边鸿怨处迷霜久，庭树空来见月多。故国杳无千里信，彩弦时伴一声歌。驰心只待城乌晓，几对虚檐望白河。
早春题真上人院::杜牧::清羸已近百年身，古寺风烟又一春。寰海自成戎马地，唯师曾是太平人。
对花微疾不饮呈坐中诸公::杜牧::花前虽病亦提壶，数调持觞兴有无。尽日临风羡人醉，雪香空伴白髭须。
酬王秀才桃花园见寄::杜牧::桃满西园淑景催，几多红艳浅深开。此花不逐溪流出，晋客无因入洞来。
走笔送杜十三归京::杜牧::烟鸿上汉声声远，逸骥寻云步步高。应笑内兄年六十，郡城闲坐养霜毛。
后池泛舟送王十::杜牧::相送西郊暮景和，青苍竹外遶寒波。为君蘸甲十分饮，应见离心一倍多。
重送王十::杜牧::执袂还应立马看，向来离思始知难。雁飞不见行尘灭，景下山遥极目寒。
洛阳秋夕::杜牧::泠泠寒水带霜风，更在天桥夜景中。清禁漏闲烟树寂，月轮移在上阳宫。
赠猎骑::杜牧::已落双雕血尚新，鸣鞭走马又翻身。凭君莫射南来雁，恐有家书寄远人。
怀吴中冯秀才::杜牧::长洲苑外草萧萧，却筭游程岁月遥。唯有别时今不忘，暮烟秋雨过枫桥。
寄东塔僧::杜牧::初月微明漏白烟，碧松梢外挂青天。西风静起传深夜，应送愁吟入夜禅。
秋夕::杜牧::红烛秋光冷画屏，轻罗小扇扑流萤。天阶夜色凉如水，坐看牵牛织女星。
瑶瑟::杜牧::玉仙瑶瑟夜珊珊，月过楼西桂烛残。风景人间不如此，动摇湘水彻明寒。
送故人归山::杜牧::三清洞里无端别，又拂尘衣欲卧云。看着挂冠迷处所，北山萝月在移文。
闻角::杜牧::晓楼烟槛出云霄，景下林塘已寂寥。城角为秋悲更远，护霜云破海天遥。
押兵甲发谷口寄诸公::杜牧::晓涧青青桂色孤，楚人随玉上天衢。水辞谷口山寒少，今日风头校暖无。
和令狐侍御赏蕙草::杜牧::寻常诗思巧如春，又喜幽亭蕙草新。本是馨香比君子，遶栏今更为何人。
偶题::杜牧::道在人间或可传，小还轻变已多年。今来海上升高望，不到蓬莱不是仙。
三川驿伏览座主舍人留题::杜牧::旧迹依然已十秋，雪山当面照银钩。怀恩泪尽霜天晓，一片余霞映驿楼。
陕州醉赠裴四同年::杜牧::凄风洛下同羁思，迟日棠阴得醉歌。自笑与君三岁别，头衔依旧鬓丝多。
破镜::杜牧::佳人失手镜初分，何日团圆再会君。今朝万里秋风起，山北山南一片云。
长安雪后::杜牧::秦陵汉苑参差雪，北阙南山次第春。车马满城原上去，岂知惆怅有闲人。
华清宫::杜牧::零叶翻红万树霜，玉莲开蘂暖泉香。行云不下朝元阁，一曲淋铃泪数行。
冬日题智门寺北楼::杜牧::满怀多少是恩酬，未见功名已白头。不为寻山试筋力，岂能寒上背云楼。
别王十后遣京使累路附书::杜牧::重关晓度宿云寒，羸马缘知步步难。此信的应中路见，乱山何处拆书看。
许秀才至辱李蕲州绝句问断酒之情因寄::杜牧::有客南来话所思，故人遥枉醉中诗。暂因微疾须防酒，不是欢情减旧时。
宿长庆寺::杜牧::南行步步远浮尘，更近青山昨夜邻。高铎数声秋撼玉，霁河千里晓横银。红蕖影落前池净，绿稻香来野迳频。终日官闲无一事，不妨长醉是游人。
望少华三首 一::杜牧::身随白日看将老，心与青云自有期。今对晴峰无十里，世缘多累暗生悲。
望少华三首 二::杜牧::文字波中去不还，物情初雨是非闲。时名竟是无端事，羞对灵山道爱山。
望少华三首 三::杜牧::眼看云鹤不相随，何况尘中事作为。好伴羽人深洞去，月前秋听玉参差。
登澧州驿楼寄京兆韦尹::杜牧::一话涔阳旧使君，郡人回首望青云。政声长与江声在，自到津楼日夜闻。
长安晴望::杜牧::翠屏山对凤城开，碧落摇光霁后来。回识六龙巡幸处，飞烟闲遶望春台。
岁旦朝回口号::杜牧::星河犹在整朝衣，远望天门再拜归。笑向春风初五十，敢言知命且知非。
宫人冢::杜牧::尽是离宫院中女，苑墙城外冢累累。少年入内教歌舞，不识君王到老时。
寄杜子二首 一::杜牧::不识长杨事北胡，且教红袖醉来扶。狂风烈焰虽千尺，豁得平生俊气无。
寄杜子二首 二::杜牧::武牢关吏应相笑，个里年年往复来。若问使君何处去，为言相忆首长回。
卢秀才将出王屋高步名场江南相逢赠别::杜牧::王屋山人有古文，欲攀青桂弄氛氲。将携健笔干明主，莫向仙坛问白云。驰逐宁教争处让，是非偏忌众人分。交游话我凭君道，除却鲈鱼更不闻。
羊栏浦夜陪宴会::杜牧::戈槛营中夜未央，雨沾云惹侍襄王。球来香袖依稀暖，酒凸斛心泛滟光。红弦高紧声声急，珠唱铺圆袅袅长。
送杜𫖮赴润州幕::杜牧::少年才俊赴知音，丞相门栏不觉深。直道事人男子业，异乡加饭弟兄心。还须整理韦弦佩，莫独矜夸玳瑁簪。若去上元怀古去，谢安坟下与沈吟。
有感::杜牧::宛溪垂柳最长枝，曾被春风尽日吹。不堪攀折犹堪看，陌上少年来自迟。
贺崔大夫崔正字::杜牧::内举无惭古所难，燕台遥想拂尘冠。登龙有路水不峻，一雁背飞天正寒。别夜酒余红烛短，映山帆满碧霞残。谢公楼下潺湲响，离恨诗情添几般。
江南送左师::杜牧::江南为客正悲秋，更送吾师古渡头。惆怅不同尘土别，水云踪迹去悠悠。
十九兄郡楼有宴病不赴::杜牧::十二层楼敞画檐，连云歌尽草纤纤。空堂病怯阶前月，燕子嗔垂一竹帘。
隋苑::杜牧::红霞一抹广陵春，定子当筵睡脸新。却笑吃亏隋炀帝，破家亡国为谁人。
汴人舟行荅张祜::杜牧::千万长河共使船，听君诗句倍怆然。春风野岸名花发，一道帆樯画柳烟。
寓言::杜牧::暖风迟日柳初含，顾影看身又自惭。何事明朝独惆怅，杏花时节在江南。
猿::杜牧::月白烟青水暗流，孤猿衔恨叫中秋。三声欲断疑肠断，饶是少年今白头。
怀归::杜牧::尘埃终日满窗前，水态云容思浩然。争得便归湘浦去，却持竿上钓鱼船。
边上晚秋::杜牧::黑山南面更无州，马放平沙夜不收。风送孤城临晚角，一声声入客心愁。
伤友人悼吹箫妓::杜牧::玉箫声断没流年，满目春愁陇树烟。艳质已随云雨散，凤楼空锁月明天。
访许颜::杜牧::门近寒溪窗近山，枕山流水日潺潺。长嫌世上浮云客，老向尘中不解颜。
春日古道傍作::杜牧::万古荣华旦暮齐，楼台春尽草萋萋。君看陌上何人墓，旋化红尘送马蹄。
青冢::杜牧::青冢前头陇水流，燕支山上暮云秋。蛾眉一坠穷泉路，夜夜孤魂月下愁。
大梦上人自庐峰回::杜牧::行脚寻常到寺稀，一枝藜杖一禅衣。开门满院空秋色，新向庐峰过夏归。
洛中二首 一::杜牧::柳动晴风拂路尘，年年宫阙锁浓春。一从翠辇无巡幸，老却蛾眉几许人。
洛中二首 二::杜牧::风吹柳带摇晴绿，蝶遶花枝恋暖香。多把芳菲泛春酒，直教愁色对愁肠。
边上闻笳三首 一::杜牧::何处吹笳薄暮天，塞垣高鸟没狼烟。游人一听头堪白，苏武争禁十九年。
边上闻笳三首 二::杜牧::海路无尘边草新，荣枯不见绿杨春。白沙日暮愁云起，独感离乡万里人。
边上闻笳三首 三::杜牧::胡雏吹笛上高台，寒雁惊飞去不回。尽日春风吹不散，只应分付客愁来。
闲题::杜牧::男儿所在即为家，百镒黄金一朵花。借问春风何处好，绿杨深巷马头斜。
金谷园::杜牧::繁华事散逐香尘，流水无情草自春。日暮东风怨啼鸟，落花犹似堕楼人。
重登科::杜牧::星汉离宫月出轮，满街含笑绮罗春。花前每被青蛾问，何事重来只一人。
游边::杜牧::黄沙连海路无尘，边草长枯不见春。日暮拂云堆下过，马前逢著射雕人。
将赴池州道中作::杜牧::青阳云水去年寻，黄绢歌诗出翰林。投辖暂停留酒客，绛帷斜系满松阴。妖人笑我不相问，道者应知归路心。南去南来尽乡国，月明秋水只沈沈。
隋宫春::杜牧::龙舟东下事成空，蔓草萋萋满故宫。亡国亡家为颜色，露桃犹自恨春风。
蛮中醉::杜牧::瘴塞蛮江入洞流，人家多在竹棚头。青山海上无城郭，唯见松牌出象州。
寓题::杜牧::把酒直须判酩酊，逢花莫惜暂淹留。假如三万六千日，半是悲哀半是愁。
送赵十二赴举::杜牧::省事却因多事力，无心翻似有心来。秋风郡阁残花在，别后何人更一杯。
偶呈郑先辈::杜牧::不语亭亭俨薄妆，画裙双凤郁金香。西京才子旁看取，何似乔家郍窈娘。
子规::杜牧::蜀地曾闻子规鸟，宣城又见杜鹃花。一叫一回肠一断，三春三月忆三巴。
偶见::杜牧::朔风高紧掠河楼，白鼻䯄郎白罽裘。有个当垆明似月，马鞭斜揖笑回头。
醉倒::杜牧::日晴空乐下仙云，俱在凉亭送使君。莫辞一盏即相请，还是三年更不闻。
酬许十三秀才兼依来韵::杜牧::多为裁诗步竹轩，有时凝思过朝昏。篇成敢道怀金璞，吟苦唯应似岭猿。迷兴每惭花月夕，寄愁长在别离魂。凭君把卷侵寒烛，丽句时传画戟门。
兵部尚书席上作::杜牧::华堂今日绮筵开，谁唤分司御史来。偶发狂言惊满坐，三重粉面一时回。
泊松江::杜牧::清露白云明月天，与君齐櫂木兰船。南湖风雨一相失，夜泊横塘心渺然。
赠别宣州崔群相公::杜牧::衰散相逢洛水边，却思同在紫薇天。尽将舟楫板桥去，早晚归来更济川。
闻开江相国宋下世二首 一::杜牧::权门阴进夺移才，驿骑如星堕峡来。晁氏有恩忠作祸，贾生无罪直为灾。贞魂误向崇山没，冤气疑从湘水回。毕竟成功何处是，五湖云月一帆开。
闻开江相国宋下世二首 二::杜牧::月落清湘棹不喧，玉杯瑶瑟奠蘋蘩。谁令力制乘轩鹤，自取机沈在槛猿。位极乾坤三事贵，谤兴华夏一夫冤。宵衣旰食明天子，日伏青蒲不为言。
经古行宫::杜牧::台阁参差倚太阳，年年花发满山香。重门勘锁青春晚，深殿垂帘白日长。草色芊绵侵御路，泉声呜咽绕宫墙。先皇一去无回驾，红粉云环空断肠。
宣州开元寺赠惟真上人::杜牧::曾与径山为小师，千年僧行众人知。夜深月色当禅处，斋后钟声到讲时。经雨绿苔侵古画，过秋红叶落新诗。劝君莫厌江城客，虽在风尘别有期。
秋晚怀茅山石涵村舍::杜牧::十亩山田近石涵，村居风俗旧曾谙。帘前白艾惊春燕，篱上青桑待晚蚕。云暖采茶来岭北，月明沽酒过溪南。陵阳秋尽多归思，红树萧萧覆碧潭。
贵游::杜牧::朝回珮马草萋萋，年少恩深卫霍齐。斧钺旧威龙塞北，池台新赐凤城西。门通碧树开金锁，楼对青山倚玉梯。南陌行人尽回首，笙歌一曲暮云低。
越中::杜牧::石城花暖鹧鸪飞，征客春帆秋不归。犹自保郎心似石，绫梭夜夜织寒衣。
寄桐江隐者::杜牧::潮去潮来洲渚春，山花如绣草如茵。严陵台下桐江水，解钓鲈鱼能几人。
题白云楼::杜牧::西北楼开四望通，残霞成绮月悬弓。江村夜涨浮天水，泽国秋生动地风。高下绿苗千顷尽，新陈红粟万箱空。才微分薄忧何益，却欲回心学塞翁。
赠别::杜牧::眼前迎送不曾休，相续轮蹄似水流。门外若无南北路，人间应免别离愁。苏秦六印归何日，潘岳双毛去值秋。莫怪分襟衔泪语，十年耕钓忆沧洲。
秋夜与友人宿::杜牧::楚国同游过十霜，万重心事几堪伤。蒹葭露白莲塘浅，砧杵夜清河汉凉。云外山川归梦远，天涯歧路客愁长。寒城欲晓闻吹笛，犹卧东轩月满床。
将赴京留赠僧院::杜牧::九衢尘土递追攀，马迹轩车日暮间。玄髪尽惊为客换，白头曾见几人闲。空悲浮世云无定，多感流年水不还。谢却从前受恩地，归来依止叩禅关。
寄湘中友人::杜牧::莫恋醉乡迷酒杯，流年长怕少年催。西陵水阔鱼难到，南国路遥书未回。匹马计程愁日尽，一蝉何事引秋来。相如已定题桥志，江上无由梦钓台。
江上逢友人::杜牧::故国归人酒一杯，暂亭兰棹共裴回。村连三峡暮云起，潮送九江寒雨来。已作相如投赋计，还凭殷浩寄书回。到时若见东篱菊，为问经霜几度开。
金谷怀古::杜牧::凄凉遗迹洛川东，浮世荣枯万古同。桃李香消金谷在，绮罗魂断玉楼空。往年人事伤心外，今日风光属梦中。徒想夜泉流客恨，夜泉流恨恨无穷。
寄卢先辈::杜牧::一从分首剑江滨，南国相思寄梦频。书去又逢商岭雪，信回应过洞庭春。关河日日悲长路，霄汉年年望后尘。愿指丹梯曾到处，莫教犹作独迷人。
南楼夜::杜牧::玉管金樽夜不休，如悲昼短惜年流。歌声袅袅澈清夜，月色娟娟当翠楼。枕上暗惊垂钓梦，灯前偏起别家愁。思量今日英雄事，身到簪裾已白头。
行经庐山东林寺::杜牧::离魂断续楚江壖，叶坠初红十月天。紫陌事多难暂息，青山长在好闲眠。方趋上国期干禄，未得空堂学坐禅。他岁若教如范蠡，也应须入五湖烟。
途中逢故人话西山读书早曾游览::杜牧::西岩曾到读书堂，穿竹行莎十里强。湖上梦余波滟滟，岭头愁断路茫茫。经过事寄烟霞远，名利尘随日月长。莫道少年头不白，君看潘岳几茎霜。
将赴京题陵阳王氏水居::杜牧::帘卷平芜接远天，暂宽行役到樽前。是非境里有闲日，荣辱尘中无了年。山簇暮云千野雨，江分秋水九条烟。马蹄不道贪西去，争向一声高树蝉。
寄远::杜牧::两叶愁眉愁不开，独含惆怅上层台。碧云空断雁行处，红叶已雕人未来。塞外音书无信息，道傍车马起尘埃。功名待寄凌烟阁，力尽辽城不肯回。
新柳::杜牧::无力摇风晓色新，细腰争妒看来频。绿阴未覆长堤水，金穗先迎上苑春。几处伤心怀远路，一枝和雨送行尘。东门门外多离别，愁杀朝朝暮暮人。
雁::杜牧::万里衔芦别故乡，云飞雨宿向潇湘。数声孤枕堪垂泪，几处高楼欲断肠。度日翩翩斜避影，临风一一直成行。年年辛苦来衡岳，羽翼摧残陇塞霜。
江楼晚望::杜牧::湖山翠欲结蒙笼，汗漫谁游夕照中。初语燕雏知社日，习飞鹰隼识秋风。波摇珠树千寻拔，山凿金陵万仞空。不欲登楼更怀古，斜阳江上正飞鸿。
九日::杜牧::金英繁乱拂阑香，明府辞官酒满缸。还有玉楼轻薄女，笑他寒燕一双双。
寄牛相公::杜牧::汉水横冲蜀浪分，危楼点的拂孤云。六年仁政讴歌去，柳遶春堤处处闻。
怀紫阁山::杜牧::学他趋世少深机，紫阁青霄半掩扉。山路远怀王子晋，诗家长忆谢玄晖。百年不肯疏荣辱，双鬓终应老是非。人道青山归去好，青山曾有几人归。
题孙逸人山居::杜牧::长悬青紫与芳枝，尘刹无应免别离。马上多于在家日，樽前堪忆少年时。关河客梦还乡远，雨雪山程出店迟。却羡高人终此老，轩车过尽不知谁。
中途寄友人::杜牧::道傍高木尽依依，落叶惊风处处飞。未到乡关闻早雁，独于客路授寒衣。烟霞旧想长相阻，书剑投人久不归。何日一名随事了，与君同采碧溪薇。
怅诗::杜牧::自是寻春去校迟，不须惆怅怨芳时。狂风落尽深红色，绿叶成阴子满枝。
即事::杜牧::小院无人雨长苔，满庭修竹间疏槐。春愁兀兀成幽梦，又被流莺唤醒来。
七夕::杜牧::云堦月地一相过，未抵经年别恨多。最恨明朝洗车雨，不教回脚渡天河。
蔷薇花::杜牧::朵朵精神叶叶柔，雨晴香拂醉人头。石家锦幛依然在，闲倚狂风夜不收。
金陵怀古::许浑::玉树歌残王气终，景阳兵合戍楼空。松楸远近千官冢，禾黍高低六代宫。石燕拂云晴亦雨，江豚吹浪夜还风。英雄一去豪华尽，唯有青山似洛中。
姑苏怀古::许浑::宫馆余基辍棹过，黍苗无限独悲歌。荒台麋鹿争新草，空苑凫鹥占浅莎。吴岫雨来虚槛冷，楚江风急远帆多。可怜国破忠臣死，日日东流生白波。
凌歊台::许浑::宋祖凌高乐未回，三千歌舞宿层台。湘潭云尽暮山出，巴蜀雪消春水来。行殿有基荒荠合，寝园无主野棠开。百年便作万年计，嵒畔古碑空绿苔。
骊山::许浑::闻说先皇醉碧桃，日华浮动郁金袍。风随玉辇笙歌迥，云卷珠帘剑佩高。凤驾北归山寂寂，龙旟西幸水滔滔。贵妃没后巡游少，瓦落宫墙见野蒿。
咸阳城东楼::许浑::一上高城万里愁，蒹葭杨柳似汀洲。溪云初起日沈阁，山雨欲来风满楼。鸟下绿芜秦苑夕，蝉鸣黄叶汉宫秋。行人莫问当年事，故国东来渭水流。
禁署早春晴望::刘得仁::御林闻有早莺声，玉槛春香九陌晴。寒著霁云归紫阁，暖浮佳气动芳城。宫池日到冰初解，辇路风吹草欲生。鸳侣此时皆赋咏，商山雪在思尤清。
山中寻道人不遇::刘得仁::年过弱冠风尘里，常拟随师学炼形。石路特来寻道者，云房空见有仙经。碁于松底留残局，鹤向潭边退数翎。便欲此居闲到老，先生何日下青冥。
赠敬晊助教二首 一::刘得仁::到来常听说清虚，手把玄元七字书。仙籍不知名姓有，道情惟见往来疏。已能绝粒无饥色，早晚休官买隐居。便欲去随为弟子，片云孤鹤可相于。
赠敬晊助教二首 二::刘得仁::街西静观求居处，不到权门到寺频。禁掖人知连状荐，国庠官满一家贫。清仪称是蓬瀛客，直气堪为谏诤臣。自顾无成年渐长，报恩惟愿杀微身。
送祖山人归山::刘得仁::独来朝市笑浮云，却忆烟霞出帝城。不说金丹能点化，空教弟子学长生。壶中泻酒看云影，洞里逢师下鹤迎。料得仙家玉牌上，已镌白日上升名。
悲老宫人::刘得仁::白发宫娃不解悲，满头犹自插花枝。曾缘玉貌君王宠，准拟人看似旧时。
村中闲步::刘得仁::闲共野人临野水，新秋高树挂清晖。不知尘里无穷事，白鸟双飞入翠微。
上巳日::刘得仁::未敢分明赏物华，十年如见梦中花。游人过尽衡门掩，独自凭栏到日斜。
省试日上崔侍郎四首 一::刘得仁::衣上年年泪血痕，只将怀抱诉乾坤。如今主圣臣贤日，岂致人间一物冤。
省试日上崔侍郎四首 二::刘得仁::如病如痴二十秋，求名难得又难休。回看骨肉须堪耻，一著麻衣便白头。
省试日上崔侍郎四首 三::刘得仁::戚里称儒愧小才，礼闱公道此时开。他人何事虚相指，明主无私不是媒。
省试日上崔侍郎四首 四::刘得仁::方寸终朝似火然，为求白日上青天。自嗟辜负平生眼，不识春光二十年。
秋夜::刘得仁::秋气满堂孤烛冷，清宵无寐忆山归。窗前月过三更后，细竹吟风似雨微。
长门怨::刘得仁::争得一人闻此怨，长门深夜有妍姝。早知雨露翻相悮，只插荆钗嫁匹夫。
贾妇怨::刘得仁::嫁与商人头欲白，未曾一日得双行。任君逐利轻江海，莫把风涛似妾轻。
寄友人::刘得仁::风飒沈思眼忽开，尘埃污得是庸才。那堪更见巢松鹤，飞入青云不下来。
晏起::刘得仁::日过辰时犹在梦，客来应笑也求名。浮生自得长高枕，不向人间与命争。
马上别单于刘评事::刘得仁::庙谋宏远人难测，公主生还帝感深。天下底平须共喜，一时闲事莫惊心。
赠从弟谷::刘得仁::此世荣枯岂足惊，相逢惟要眼长青。从来不爱三闾死，今日凭君莫独醒。
别山居::刘得仁::万壑千岩景象开，登临未足又须回。凭师莫断松间路，秋月圆时弟子来。
赠道人::刘得仁::长在城中无定业，卖丹磨镜两途贫。三山来往寻常事，不省曾惊市井人。
对月寄同志::刘得仁::霜满中庭月在林，塞鸿频过又更深。支颐不语相思坐，料得君心似我心。
忆鹤::刘得仁::白丝翎羽丹砂顶，晓度秋烟出翠微。来向孤松枝上立，见人吟苦却高飞。
绝句::权审::得即高歌失即休，多悲多恨谩悠悠。今朝有酒今朝醉，明日愁来明日愁。
早发灵芝望九华寄杜员外使君::曹汾::戴月早辞三秀馆，迟明初识久华峰。嵯嵯玉剑寒铓利，袅袅青莲翠叶重。奇状却疑人画出，岚光如为客添浓。行春若到五溪上，此处褰帷正面逢。
落花::严恽::春光冉冉归何处，更向花前把一杯。尽日问花花不语，为谁零落为谁开。
梦仙谣::祝元膺::蟾蜍夜作青冥烛，䗖蝀晴为碧落梯。好个分明天上路，谁教深入武陵溪。
贺邓璠使君正拜袁州::彭蟾::六年惠爱及黎甿，大府论功俟陟明。尺一诏书天上降，二千石禄世间荣。新添画戟门增峻，旧蹑青云路转平。更待皇恩醒善政，碧油幢到郡斋迎。
和严恽落花诗::王枢::花落花开人世梦，衰荣闲事且持杯。春风底事轻摇落，何似从来不要开。
咏宣律和尚袈裟::张希复::共覆三衣中夜寒，披时不镇尼师坛。无因盖得龙宫地，畦里尘飞叶相残。
宿新安村步::朱景玄::淅淅寒流涨浅沙，月明空渚遍芦花。离人偶宿孤村下，永夜闻砧一两家。
远闻本郡行春到旧山二首 一::朱景玄::一身从宦留京邑，五马遥闻到旧山。已领烟霞光野径，深惭老幼候柴关。
远闻本郡行春到旧山二首 二::朱景玄::清风借响松筠外，画隼停晖水石间。定掩溪名在图传，共知轩盖此登攀。
和崔使君临发不得观积雪::朱景玄::贫居稍与池塘近，旬日轩车不降来。一树琼花空有待，晓风看落满青苔。
别青州妓段东美 一::薛宜僚::经年邮驿许安栖，一会他乡别恨迷。今日海帆飘万里，不堪肠断对含啼。
别青州妓段东美 二::薛宜僚::阿母桃花方似锦，王孙草色正如烟。不须更向沧溟望，惆怅欢情恰一年。
咏韦皋::郭圆::宣父从周又适秦，昔贤谁少出风尘。当时甚讶张延赏，不识韦皋是贵人。
进宣宗收复河湟诗::崔铉::边陲万里注恩波，宇宙群芳洽凯歌。右地名王争解辫，远方戎垒尽投戈。烟尘永息三秋戍，瑞气遥清九折河。共遇圣明千载运，更观俗阜与时和。
咏架上鹰::崔铉::天边心胆架头身，欲拟飞腾未有因。万里碧霄终一去，不知谁是解绦人。
除浙东留题桂郡林亭::元晦::紫泥远自金銮降，朱斾翻驰镜水头。陶令风光偏畏夜，子牟衰鬓暗惊秋。西邻月色何时见，南国春光岂再游。莫遣艳歌催客醉，不堪回首翠蛾愁。
和元常侍除浙东留题::路贯::谢安致理逾三载，黄霸清声彻九重。犹辍珮环归凤阙，且将仁政到稽峰。林间立马罗千骑，池上开筵醉一锺。共喜甘棠有新咏，独惭霜鬓又攀龙。
醉春风::薛逢::去年春似今年春，依旧野花愁杀人。犍为县里古城上，开是好花飞是尘。戏蝶狂蜂相往返，一枝花上声千万。时节先从暖处开，北枝未发南枝晚。江城太守须髯苍，忽然置酒开华堂。歌儿舞女亦随后，暂醉始知天地长。顷年曾作东周掾，同舍寻春屡开宴。斗门亭上柳如丝，洛水桥边月如练。洛阳风俗不禁街，骑马夜归香满怀。坐客争吟云碧句，美人醉赠珊瑚钗。日往月来何草草，今年又校三年老。槽中骏马不能骑，惆怅落花开满道。为报时人知不知，看花对酒定无疑。君看野外孤坟下，石羊石马是谁家。
邻相反行::薛逢::东家有儿年十五，只向田园独辛苦。夜开沟水遶稻田，晓叱耕牛垦塉土。西家有儿才弱龄，仪容清峭云鹤形。涉书猎史无早暮，坐期朱紫如拾青。东家西家两相诮，西儿笑东东又笑。西云养志与荣名，彼此相非不同调。东家自云虽辛苦，躬耕早暮及所亲。男舂女爨二十载，堂上未为衰老人。朝机暮织还充体，余者到兄还及弟。春秋伏腊长在家，不许妻奴暂违礼。尔今二十方读书，十年取第三十余。往来途路长离别，几人便得升公车。纵令得官身须老，衔恤终天向谁道。百年骨肉归下泉，万里枌榆长秋草。我今躬耕奉所天，耘锄刈获当少年。面上笑添今日喜，肩头薪续厨中烟。纵使此身头雪白，又有儿孙还稼穑。家藏一卷古孝经，世世相传皆得力。为报西家知不知，何须谩笑东家儿。生前不得供甘滑，殁后扬名徒尔为。
灵台家兄古镜歌::薛逢::一尺圆潭深黑色，篆文如丝人不识。耕夫云住赫连城，赫连城下亲耕得。镜上磨莹一月余，日中渐见菱花舒。金膏洗拭鉎涩尽，黑云吐出新蟾蜍。人言此是千年物，百鬼闻之形暗栗。玉匣曾经龙照来，岂宜更鉴农夫质。有时霹雳半夜惊，窗中飞电如晦明。盘龙鳞胀玉匣溢，牙爪触风时有声。耕夫不解珍灵异，翻惧赫连神作祟。十千卖与灵台兄，百丈灵湫坐中至。溢匣水色如玉倾，儿童不敢窥泓澄。寒光照人近不得，坐愁雷电湫中生。吾兄吾兄须爱惜，将来慎勿虚抛掷。兴云致雨会有时，莫谴红床秽灵迹。
观竞渡::薛逢::三月三日天清明，杨花绕江啼晓莺。使君未出郡斋内，江上已闻齐和声。使君出时皆有引，马前已被红旗阵。两岸罗衣破鼻香，银钗照日如霜刃。鼓声三下红旗开，两龙跃出浮水来。擢影斡波飞万剑，鼓声劈浪鸣千雷。雷声冲急波相近，两龙望标目如瞬。江上人呼霹雳声，竿头彩挂虹霓晕。前船抢水已得标，后船失势空挥桡。疮眉血首争不定，输岸一朋心似烧。只将标示输赢赏，两岸十舟五来往。须臾戏罢各东西，竞脱文身请书上。吾今细观竞渡儿，何殊当路权相持。不思得所各休去，会到摧舟折楫时。
咏柳::薛逢::弱植惊风急自伤，暮来翻遣思悠扬。曾飘紫陌随高下，敢拂朱阑竞短长。萦砌乍飞还乍舞，扑池如雪又如霜。莫令歧路频攀折，渐拟垂阴到画堂。
宫词::薛逢::十二楼中尽晓妆，望仙楼上望君王。锁衔金兽连环冷，水滴铜龙昼漏长。云髻罢梳还对镜，罗衣欲换更添香。遥窥正殿帘开处，袍袴宫人扫御床。
长安春日::薛逢::穷途日日困泥沙，上苑年年好物华。荆棘不当车马道，管弦长奏绮罗家。王孙草上悠扬蝶，少女风前烂熳花。懒出任从游子笑，入门还是旧生涯。
韦寿博书斋::薛逢::玄晏先生已白头，不随鹓鹭狎群鸥。元卿谢免开三迳，平仲朝归卧一裘。醉后独知殷甲子，病来犹作晋春秋。尘缨未濯今如此，野水无情处处流。
潼关河亭::薛逢::重冈如抱岳如蹲，屈曲秦川势自尊。天地并功开帝宅，山河相凑束龙门。橹声呕轧中流渡，柳色微茫远岸村。满眼波涛终古事，年来惆怅与谁论。
送衢州崔员外::薛逢::笑分铜虎别京师，岭下山川想到时。红树暗藏殷浩宅，绿萝深覆偃王祠。风茅向暖抽书带，露竹迎风舞钓丝。休指岩西数归日，知君已负白云期。
开元后乐::薛逢::莫奏开元旧乐章，乐中歌曲断人肠。郐王玉笛三更咽，虢国金车十里香。一自犬戎生苏北，便从征战老汾阳。中原骏马搜求尽，沙苑年来草又芳。
潼关驿亭::薛逢::河上关门日日开，古今名利旋堪哀。终军壮节埋黄土，杨震丰碑翳绿苔。寸禄应知霑有分，一官常惧处非才。犹惊往岁同袍者，尚逐江东计吏来。
上吏部崔相公::薛逢::龙门曾共战惊澜，雷电浮云出濬湍。紫府有名同羽化，碧霄无路却泥蟠。公车未结王生袜，客路虚弹贡禹冠。今日罏锤任真宰，暂回风水不应难。
送刘郎中牧杭州::薛逢::一州横制浙江湾，台榭参差积翠间。楼下潮回沧海浪，枕边云起剡溪山。吴江水色连堤阔，越俗舂声隔岸还。圣代牧人无远近，好将能事济清闲。
贫女吟::薛逢::残妆满面泪阑干，几许幽情欲话难。云髻懒梳愁拆凤，翠蛾羞照恐惊鸾。南邻送女初鸣珮，北里迎妻已梦兰。惟有深闺憔悴质，年年长凭绣床看。
夜宴观妓::薛逢::灯火荧煌醉客豪，卷帘罗绮艳仙桃。纤腰怕束金蝉断，鬓髪宜簪白燕高。愁傍翠蛾深八字，笑回丹脸利双刀。无因得荐阳台梦，愿拂余香到缊袍。
送西川杜司空赴镇::薛逢::黑眉玄髪尚依然，紫绶金章五十年。三入凤池操国柄，八分龙节付兵权。东周城阙中天外，西蜀楼台落日边。莫遣洪罏旷真宰，九流人物待陶甄。
长安夜雨::薛逢::滞雨通宵又彻明，百忧如草雨中生。心关桂玉天难晓，运落风波梦亦惊。压树早鸦飞不散，到窗寒鼓湿无声。当年志气俱消尽，白发新添四五茎。
猎骑::薛逢::兵印对封入卫稀，碧空云尽早霜微。浐川桑落雕初下，渭曲禾收兔正肥。陌上管弦清似语，草头弓马疾如飞。岂知万里黄云戍，血迸金疮卧铁衣。
金城宫::薛逢::忆昔明皇初御天，玉舆频此驻神仙。龙盘藻井喷红艳，兽坐金床吐碧烟。云外笙歌岐薛醉，月中台榭后妃眠。自从戎马生河雒，深锁篷莱一百年。
惊秋::薛逢::露竹风蝉昨夜秋，百年心事付东流。明霜义分成虚话，阜俗文章惜暗投。长笑李斯称溷鼠，每多庄叟喻牺牛。五湖烟水盈归梦，芦荻花中一钓舟。
六街尘::薛逢::六街尘起鼓冬冬，马足车输在处通。百役并驱衣食内，四民长走路岐中。年光与物随流水，世事如花落晓风。名利到身无了日，不知今古旋成空。
悼古::薛逢::细推今古事堪愁，贵贱同归土一丘。汉武玉堂人岂在，石家金谷水空流。光阴自旦还将暮，草木从春又到秋。闲事与时俱不了，且将身暂醉乡游。
九华观废月池::薛逢::曾发箫声水槛前，夜蟾寒沼两婵娟。微波有恨终归海，明月无情却上天。白鸟带将林外雪，绿荷枯尽渚中莲。荣华不肯人间住，须读庄生第一篇。
社日游开元观::薛逢::松柏当轩蔓桂篱，古坛衰草暮风吹。荒凉院宇无人到，寂寞烟霞只自知。浪渍法堂余像设，水存虚殿半科仪。因求天宝年中梦，故事分明载折碑。
九日曲池游眺::薛逢::陌上秋风动酒旗，江头丝竹竞相追。正当海晏河清日，便是修文偃武时。绣毂尽为行乐伴，艳歌皆属太平诗。微臣辛忝颁尧历，一望郊原惬所思。
九日郡斋有感::薛逢::白日贪长夜更长，百般无意更思量。三冬不见秦中雪，九日惟添鬓畔霜。霞泛水文沈暮色，树凌金气发秋光。楼前野菊无多少，一雨重开一番黄。
九日雨中言怀::薛逢::糕果盈前益自愁，那堪风雨滞刀州。单床冷席他乡梦，紫榝黄花故国秋。万里音书何寂寂，百年生计甚悠悠。潜将满眼思家泪，洒寄长江东北流。
题剑门先寄上西蜀杜司徒::薛逢::峭壁横空限一隅，划开元气建洪枢。梯航百货通邦计，键闭诸蛮屏帝都。西蹙犬戎威北狄，南吞荆郢制东吴。千年管钥谁熔范，只自先天造化炉。
八月初一驾幸延喜楼看冠带降戎::薛逢::城头旭日照阑干，城下降戎彩仗攒。九陌尘埃千骑合，万方臣妾一声欢。楼台乍仰中天易，衣服初回左衽难。清水莫教波浪浊，从今赤岭属长安。
送司徒相公赴阙::薛逢::丞相衔恩赴阙时，锦城寒菊始离披。龙媒旧识朝天路，鸡树长虚入梦枝。十载殿廷连步武，雨来庸蜀抚疲羸。莫愁中土无人识，自有明明圣主知。
送灵州田尚书::薛逢::阴风猎猎满旗竿，白草飕飕剑气攒。九姓羌浑随汉节，六州蕃落从戎鞍。霜中入塞雕弓硬，月下翻营玉帐寒。今曰路傍谁不指，穰苴门户惯登坛。
座中走笔送前萧使君::薛逢::笙歌惨惨咽离筵，槐柳阴阴五月天。未学苏秦荣佩印，却思平子赋归田。芙蓉欲绽溪边蘂，杨柳初迷渡口烟。自笑无成今老大，送君垂泪郭门前。
重送徐州李从事商隠::薛逢::晓乘征骑带犀渠，醉别都门惨袂初。莲府望高秦御史，柳营官重汉尚书。斩蛇泽畔人烟晓，戏马台前树影疏。尺组挂身何用处，古来名利尽丘墟。
醉中闻甘州::薛逢::老听笙歌亦解愁，醉中因遣合甘州。行追赤岭千山外，坐想黄河一曲流。日暮岂堪征妇怨，路傍能结旅人愁。左绵刺史心先死，泪满朱弦催白头。
北亭醉后叙旧赠东川陈书记::薛逢::二十年前事尽空，半随波浪半随风。谋身喜断韩鸡尾，辱命羞携楚鹊笼。符竹谬分锦水外，妻孥犹隔散关东。临岐莫怪朱弦绝，曾是君家入爨桐。
宣政殿前陪位观册顺宗宪宗皇帝尊号::薛逢::楼头钟鼓遰相催，曙色当衙晓仗开。孔雀扇分香案出，兖龙衣动册函来。金泥照耀传中旨，玉节从容引上台。盛礼永尊徽号毕，圣慈南面不胜哀。
元日楼前观仗 一::薛逢::千门曙色鏁寒梅，五夜疏钟晓箭催。宝马占堤朝阙去，香车争路进名来。天临玉几班初合，日照金鸡仗欲回。更傍紫微瞻北斗，上林佳气满楼台。
元日楼前观仗 二::薛逢::曈曈初日照楼台，漠漠祥云雉扇开。星驻冕旒三殿晓，云翻珠翠六宫来。山呼圣寿烟霞动，风转金章鸟兽回。欲识普恩无远近，万方欢忭一声雷。
醉中看花因思去岁之任::薛逢::去岁乘轺出上京，军机旦暮促前程。狂花野草途中恨，春月秋风剑外情。愁见瘴烟遮路色，厌闻溪水下滩声。不辞醉伴诸年少，羞对红妆白发生。
题白马驿::薛逢::晚麦芒乾风似秋，旅人方作蜀门游。家林渐隔梁山远，客路长依汉水流。满壁存亡俱是梦，百年荣辱尽堪愁。胸中愤气文难遣，强指丰碑哭武侯。
题筹笔驿::薛逢::天地三分魏蜀吴，武侯倔起赞讦谟。身依豪杰倾心术，目对云山演阵图。赤伏运衰功莫就，皇纲力振命先徂。出师表上留遗恳，犹自千年激壮夫。
贺杨收作相::薛逢::阙下憧憧车马尘，沈浮相次宦游身。须知金印朝天客，同是沙堤避路人。威凤偶时因瑞圣，应龙无水谩通神。立门不是趋时客，始向穷途学问津。
元日田家::薛逢::南村晴雪北村梅，树里茅檐晓尽开。蛮榼出门儿妇去，乌龙迎路女郎来。相逢但祝新正寿，对举那愁暮景催。长笑士林因宦别，一官轻是十年回。
送庆上人归湖州因寄道儒座主::薛逢::上人今去白蘋洲，霅水苕溪我旧游。夜雨暗江渔火出，夕阳沈浦雁花收。闲听别鸟啼红树，醉看归僧櫂碧流。若见儒公凭寄语，数茎霜鬓已惊秋。
早发剡山::薛逢::正怀何谢俯长流，更览余封识嵊州。树色老依官舍晚，溪声凉傍客衣秋。南岩气爽横郛郭，天姥云晴拂寺楼。日暮不堪还上马，蓼花风起路悠悠。
题春台观::薛逢::殿前松柏晦苍苍，杏遶仙坛水遶廊。垂露额题精思院，博山炉袅降真香。苔侵古碣迷陈事，云到中峰失上方。便拟寻溪弄花去，洞天谁更待刘郎。
春晚东园晓思::薛逢::剑外春余日更长，东园留醉乐高张。松杉露滴无情泪，桃杏风飘不语香。莺恋叶深啼绿树，燕窥巢稳坐雕梁。也知留滞年华晚，争那樽前乐未央。
伏闻令公疾愈对见延英因有贺诗远封投献::薛逢::吉语云云海外传，令公疾愈起朝天。皇风再扇寰区内，人镜重开日月边。光启四门通寿域，深疏万顷溉情田。陪臣自讶迷津久，愿识方舟济巨川。
题独孤处士村居::薛逢::江上园卢荆作扉，男驱耕犊妇鸣机。林峦当户茑萝暗，桑柘绕村姜芋肥。几亩稻田还谓业，两间茆舍亦言归。何如一被风尘染，到老云云相是非。
题上皇观::薛逢::狂寇穷兵犯帝畿，上皇曾此振戎衣。门前卫士传清警，砌下奚官扫翠微。云驻寿宫三洞启，日回仙仗六龙归。当时丹凤衔书处，老柏苍苍已合围。
奉和仆射相公送东川李支使归使府夏侯相公::薛逢::两地交通布政和，上台深喜使星过。欢留白日千钟酒，调入青云一曲歌。寒柳翠添微雨重，腊梅香绽细枝多。平津万一言卑散，莫忘高松寄女萝。
送封尚书节制兴元::薛逢::大封茅土镇褒中，醉出都门杀气雄。陌上晚花迎虎节，马前新月学弯弓。珂临响涧声先合，斾到春山色更红。欲识真心报天子，满旗全是发生风。
题黄花驿::薛逢::孤戍迢迢蜀路长，鸟鸣山馆客思乡。更看绝顶烟霞外，数树岩花照夕阳。
凉州词::薛逢::昨夜蕃兵报国雠，沙州都护破凉州。黄河九曲今归汉，塞外纵横战血流。
嘉陵江::薛逢::备问嘉陵江水湄，百川东去尔西之。但教清浅源流在，天路朝宗会有期。
观猎::薛逢::马缩寒毛鹰落膘，角弓初暖箭新调。平原踏尽无禽出，竟日翻身望碧霄。
狼烟::薛逢::三道狼烟过碛来，受降城上探旗开。传声却报边无事，自是官军入抄回。
侠少年::薛逢::绿眼胡鹰踏锦韝，五花騘马白貂裘。往来三市无人识，倒把金鞭上酒楼。
感塞::薛逢::满塞旌旗镇上游，各分天子一方忧。无因得见哥舒翰，可惜西山十八州。
听曹刚弹琵琶::薛逢::禁曲新翻下玉都，四弦掁触五音殊。不知天上弹多少，金凤衔花尾半无。
定山寺::薛逢::十里松萝映碧苔，一川晴色镜中开。遥闻上界翻经处，片片香云出院来。
越王楼送高梓州入朝::薛逢::乘递初登建外州，倾心喜事富人侯。方当游艺依仁日，便到攀辕卧辙秋。容听巴歌消子夜，许陪仙躅上危楼。欲知恨恋情深处，听取长江旦暮流。
送李蕴赴郑州因献卢郎中::薛逢::仆射陂西想到时，满川晴色见旌旗。马融闲卧笛声远，王粲醉吟楼影移。几日赋诗秋水寺，经年草诏白云司。唯君此去人多羡，却是恩深自不知。
送裴评事::薛逢::塞垣从事识兵机，只拟平戎不拟归。入夜茄声含白髪，报秋榆叶落征衣。城临战垒黄云晚，马渡寒沙夕照微。此别不应书断绝，满天霜雪有鸿飞。
送沈单作尉江都::薛逢::炀帝都城春水边，笙歌夜上木兰船。三千宫女自涂地，十万人家如洞天。焰焰花枝官舍晚，重重云影寺墙连。少年作尉须矜慎，莫向楼前坠马鞭。
送薛耽先辈归谒汉南::薛逢::云绕千峰驿路长，谢家联句待檀郎。手持碧落新攀桂，月在东轩旧选床。几日旌幢延骏马，到时冰玉动华堂。孔门多少风流处，不遣颜回识醉乡。
送同年郑祥先辈归汉南::薛逢::年来惊喜两心知，高处同攀次第枝。人倚绣屏闲赏夜，马嘶花径醉归时。声名本自文章得，藩溷曾劳笔砚随。家去恩门四千里，只应从此梦旌旗。
送韩绛归淮南寄韩绰先辈::薛逢::岛上花枝系钓船，隋家宫畔水连天。江帆自落鸟飞外，月观静依春色边。门巷草生车辙在，朝廷恩及雁行联。相逢且问昭州事，曾鼓庄盆对逝川。
送卢缄归扬州::薛逢::曾向雷塘寄掩扉，荀家灯火有余辉。关河日暮望空极，杨柳渡头人独归。隋苑荒台风袅袅，灞陵残雨梦依依。今年春色还相悮，为我江边谢钓矶。
送剡客::薛逢::两重江外片帆斜，数里林塘遶一家。门掩右军余水石，路横诸谢旧烟霞。扁舟几处逢溪雪，长笛何人怨柳花。若到天台洞阳观，葛洪丹井在云涯。
送萧俛相公归山::薛逢::眼前轩冕是鸿毛，天上人情谩自劳。脱却朝衣便东去，青云不及白云高。
石膏枕::薛逢::表里通明不假雕，冷于春雪白于瑶。朝来送在凉床上，只怕风吹日炙销。
寄道者::赵嘏::洞庭先生归路长，海云望极春茫茫。别来几度向蓬岛，自傍瑶台折灵草。
长安晚秋::赵嘏::云物凄凉拂曙流，汉家宫阙动高秋。残星几点雁横塞，长笛一声人倚楼。紫艳半开篱菊静，红衣落尽渚莲愁。鲈鱼正美不归去，空戴南冠学楚囚。
齐安早秋::赵嘏::流年堪惜又堪惊，砧杵风来满郡城。高鸟过时秋色动，征帆落处暮云平。思家正叹江南景，听角仍含塞北情。
东望::赵嘏::楚江横在草堂前，杨柳洲西载酒船。两见梨花归不得，每逢寒食一潸然。斜阳映阁山当寺，微绿含风月满川。同郡故人攀桂尽，把诗吟向泬寥天。
长安月夜与友人话故山::赵嘏::宅边秋水浸苔矶，日日持竿去不归。杨柳风多潮未落，蒹葭霜冷雁初飞。重嘶匹马吟红叶，却听疏钟忆翠微。今夜秦城满楼月，故人相见一沾衣。
题横水驿双峰院松::赵嘏::故园溪上雪中别，野馆门前云外逢。白发渐多何事苦，清阴长在好相容。迎风几拂朝天骑，带月犹含度岭钟。更忆葛洪丹井畔，数株临水欲成龙。
发剡中::赵嘏::正怀何谢俯长流，更览余封识嵊州。树色老依官舍晚，溪声凉傍客衣秋。南岩气爽横郛郭，天姥云晴拂寺楼。日暮不堪还上马，蓼花风起路悠悠。
登安陆西楼::赵嘏::楼上华筵日日开，眼前人事祗堪哀。征车自入红尘去，远水长穿绿树来。云雨暗更歌舞伴，山川不尽别离杯。无由并写春风恨，欲下郧城首重回。
九日陪越州元相燕龟山寺::赵嘏::佳晨何处泛花游，丞相筵开水上头。双影斾摇山雨霁，一声歌动寺云秋。林光静带高城晚，湖色寒分半槛流。共贺万家逢此节，可怜风物似荆州。
经汉武泉::赵嘏::芙蓉苑里起清秋，汉武泉声落御沟。他日江山映蓬鬓，二年杨柳别渔舟。竹间驻马题诗去，物外何人识醉游。尽把归心付红叶，晚来随水向东流。
曲江春望怀江南故人::赵嘏::杜若洲边人未归，水寒烟暖想柴扉。故园何处风吹柳，新雁南来雪满衣。目极思随原草遍，浪高书到海门稀。此时愁望情多少，万里春流遶钓矶。
上令狐相公::赵嘏::鹗在卿云冰在壶，代天才业奉訏谟。荣同伊陟传朱户，秀比王商入画图。昨夜星辰回剑履，前年风月满江湖。不知机务时多暇，犹许诗家属和无。
忆山阳::赵嘏::家在枚皋旧宅边，竹轩晴与楚坡连。芰荷香遶垂鞭袖，杨柳风横弄笛船。城碍十洲烟岛路，寺临千顷夕阳川。可怜时节堪归去，花落猿啼又一年。
送僧归庐山::赵嘏::禅栖忽忆五峰游，去著方袍谢列侯。经启楼台千叶曙，锡含风雨一枝秋。题诗片石侵云在，洗钵香泉覆菊流。却忆前年别师处，马嘶残月虎溪头。
降虏::赵嘏::广武溪头降虏稀，一声寒角怨金微。河湟不在春风地，歌舞空裁雪夜衣。铁马半嘶边草去，狼烟高映塞鸿飞。扬雄尚白相如吃，今日何人从猎归。
平戎::赵嘏::边声一夜殷秋鼙，牙帐连烽拥万蹄。武帝未能忘塞北，董生才足使胶西。冰横晓渡胡兵合，雪满穷沙汉骑迷。自古平戎有良策，将军不用倚云梯。
宿楚国寺有怀::赵嘏::风动衰荷寂寞香，断烟残月共苍苍。寒生晚寺波摇壁，红堕疏林叶满床。起雁似惊南浦棹，阴云欲护北楼霜。江边松菊荒应尽，八月长安夜正长。
早发剡中石城寺::赵嘏::暂息劳生树色间，平明机虑又相关。吟辞宿处烟霞去，心负秋来水石闲。竹户半开钟未绝，松枝静霁鹤初还。明朝一倍堪惆怅，回首尘中见此山。
寄归::赵嘏::三年踏尽化衣尘，只见长安不见春。马过雪街天未曙，客迷关路泪空频。桃花坞接啼猿寺，野竹庭通画鹢津。早晚相酬身事了，水边归去一闲人。
献淮南李相公::赵嘏::傅岩高静见台星，庙略当时讨不庭。万里有云归碧落，百川无浪到沧溟。军中老将传兵术，江上诸侯受政经。闻道国人思再入，镕金新铸鹤仪形。
宛陵寓居上沈大夫二首 一::赵嘏::满耳歌谣满眼山，宛陵城郭翠微间。人情已觉春长在，溪户仍将水共闲。晓色入楼红蔼蔼，夜声寻砌碧潺潺。幽云高鸟俱无事，晚伴西风醉客还。
宛陵寓居上沈大夫二首 二::赵嘏::溪树参差绿可攀，谢家云水满东山。能忘天上他年贵，来结林中一日闲。醉叩玉盘歌袅袅，暖鸣幽涧鸟关关。觥筹不尽须归去，路在春风缥缈间。
淮信贺滕迈台州::赵嘏::凋瘵民思太古风，上贤绥辑副宸衷。舟移清镜禹祠北，路转翠屏天姥东。旌斾影前横竹马，咏歌声里乐樵童。遥知到郡沧波晏，三岛离离一望中。
下第寄宣城幕中诸公::赵嘏::一醉曾将万事齐，暂陪欢去便如泥。黄花李白墓前路，碧浪桓彝宅后溪。九月霜中随计吏，十年江上灌春畦。莫言春尽不惆怅，自有闲眠到日西。
送令狐郎中赴郢州::赵嘏::佐幕才多始拜侯，一门清贵动神州。霜蹄晓驻秦云断，野斾晴翻郢树秋。几处尘生随候骑，半江帆尽见分流。大冯罢相吟诗地，莫惜频登白雪楼。
送卢缄归扬州::赵嘏::曾向雷塘寄掩扉，荀家灯火有余辉。关河日暮望空极，杨柳渡头人独归。隋苑荒台风袅袅，灞陵残雨梦依依。今年春色还相悮，为我江边谢钓矶。
送李裴评事::赵嘏::塞垣从事识兵机，只拟平戎不拟归。入夜笳声含白发，报秋榆叶落征衣。城临战垒黄云晚，马渡寒沙夕照微。此别不应书断绝，满天霜雪有鸿飞。
别麻氏::赵嘏::晓哭呱呱动四邻，于君我作负心人。出门便涉东西路，回首初惊枕席尘。满眼泪珠和语咽，旧窗风月更谁亲。分离况值花时节，从此东风不似春。
代人赠别::赵嘏::月自斜窗梦自惊，衷肠中有万愁生。清猿处处三声尽，碧落悠悠一水横。平子定情词丽绝，诗人匪石誓分明。会须携手乘鸾去，箫史楼台在玉京。
寒食新丰别友人::赵嘏::一百五日家未归，新丰鸡犬独依依。满楼春色傍人醉，半夜雨声前计非。缭绕沟塍含绿晚，荒凉树石向川微。东风吹泪对花落，憔悴故交相见稀。
李侍御归山同宿华严寺::赵嘏::家有青山近玉京，风流柱史早知名。园林手植自含绿，霄汉眼看当去程。处处白云迷驻马，家家红树近流莺。相逢一宿最高寺，夜夜翠微泉落声。
今年新先辈以遏密之际每有䜩集必资清谈书此奉贺::赵嘏::天上高高月桂丛，分明三十一枝风。满怀春色向人动，遮路乱花迎马红。鹤驭回飘云雨外，兰亭不在管弦中。居然自是前贤事，何必青楼倚翠空。
自遣::赵嘏::晚树疏蝉起别愁，远人回首忆沧洲。江连故国无穷恨，日带残云一片秋。久客转谙时态薄，多情只共酒淹留。到头生长烟霞者，须向烟霞老始休。
浙东陪元相公游云门寺::赵嘏::松下山前一径通，烛迎千骑满山红。溪云乍敛幽岩雨，晓气初高大斾风。小槛宴花容客醉，上方看竹与僧同。归来吹尽严城角，路转横塘乱水东。
陪韦中丞宴扈都头花园::赵嘏::门下烟横载酒船，谢家携客醉华筵。寻花偶坐将军树，饮水方重刺史天。几曲艳歌春色里，断行高鸟暮云边。分明听得舆人语，愿及行春更一年。
花园即事呈常中丞::赵嘏::烟煖池塘柳覆台，百花园里看花来。烧衣焰席三千树，破鼻醒愁一万杯。不肯为歌随拍落，却因令舞带香回。山公仰尔延宾客，好傍春风次第开。
宿何书记先辈延福新居::赵嘏::松下有琴闲未收，一灯高为石丛留。诗情似到山家夜，树色轻含御水秋。小榼提携终永日，半斑容鬓漫生愁。因君抚掌问时俗，紫阁堆檐不举头。
秦中逢王处士::赵嘏::万水东流去不回，先生独自负仙才。蘂宫横浪海边别，鹤翅驻云天上来。几处吹箫森羽卫，谁家残月下楼台。春风正好分琼液，乞取当时白玉杯。
江上逢许逸人::赵嘏::是非处处生尘埃，唯君襟抱无嫌猜。收帆依雁湓浦宿，带雨别僧衡岳回。芳樽稍驻落日唱，醉袖更拂长云开。清秋华发好相似，却把钓竿归去来。
和令狐补阙春日独游西街::赵嘏::左掖初辞近侍班，马嘶寻得过街闲。映鞭柳色微遮水，随步花枝欲碍山。暖泛鸟声来席上，醉从诗句落人间。此时失意哀吟客，更觉风流不可攀。
广陵答崔琛::赵嘏::棹倚隋家旧院墙，柳金梅雪扑檐香。朱楼映日重重晚，碧水含光滟滟长。八斗已闻传姓字，一枝何足计行藏。声名官职应前定，且把旌麾入醉乡。
答友人::赵嘏::诗家才子酒家仙，游宦曾依积水边。窗户动摇三岛树，琴尊安稳五湖船。罗浮道士分琼液，锦席佳人艳楚莲。今日相逢朗吟罢，满城砧杵一灯前。
送张又新除温州::赵嘏::东晋江山称永嘉，莫辞红斾向天涯。凝弦夜醉松亭月，歇马晓寻溪寺花。地与剡川分水石，境将蓬岛共烟霞。却愁明诏征非晚，不得秋来见海槎。
送滕迈郎中赴睦州::赵嘏::郡斋秋尽一江横，频命郎官地更清。星月去随新诏动，旌旗遥映故山明。诗寻片石依依晚，帆挂孤云杳杳轻。想到钓台逢竹马，只应歌咏伴猿声。
送剡客::赵嘏::两重江外片帆斜，数里林塘遶一家。门掩右军余水石，路横诸谢旧烟霞。扁舟几处逢溪雪，长笛何人怨柳花。若到天台洞阳观，葛洪丹井在云涯。
送同年郑祥先辈归汉南::赵嘏::年来惊喜两心知，高处同攀次第枝。人倚绣屏闲赏夜，马嘶花径醉归时。声名本是文章得，藩阃曾劳笔砚随。家去恩门四千里，只应从此梦旌旗。
送沈单作尉江都::赵嘏::炀帝都城春水边，笙歌夜上木兰船。三千宫女自涂地，十万人家如洞天。焰焰花枝官舍晚，重重云影寺墙连。少年作尉须矜慎，莫向楼前坠马鞭。
送李蕴赴郑州因献卢郎中俶::赵嘏::仆射陂西想到时，满川晴色见旌旗。马融闲卧笛声远，王粲醉吟楼影移。几日赋诗秋水寺，经年草诏白云司。唯君此去人多羡，却是恩深自不知。
送韩绛归淮南寄韩绰先辈::赵嘏::岛上花枝系钓船，隋家宫畔水连天。江帆自落鸟飞外，月观静依春色边。门巷草生车辙在，朝廷恩及雁行联。相逢且问昭州事，曾鼓庄盆对逝川。
送薛耽先辈归谒汉南::赵嘏::云绕千峰驿路长，谢家联句待檀郎。手持碧落新攀桂，月在东轩旧选床。几日旌幢延骏马，到时冰玉动华堂。孔门多少风流处，不遣颜回识醉乡。
送陈嘏登第作尉归觐::赵嘏::千峰归去旧林塘，溪县门前即故乡。曾把桂夸春里巷，重怜身称锦衣裳。洲迷翠羽云遮槛，露湿红蕉月满廊。就养举朝人共羡，清资让却校书郎。
送裴延翰下第归觐滁州::赵嘏::失意何曾恨解携，问安归去秣陵西。郡斜杨柳春风岸，山映楼台明月溪。江上诗书悬素业，日边门户倚丹梯。一枝攀折回头是，莫向清秋惜马蹄。
题崇圣寺简云端僧录::赵嘏::暮尘飘尽客愁长，来扣禅关月满廊。宋玉逢秋空雪涕，净名无地可容床。高云覆槛千岩树，疏磬含风一夜霜。回首故园红叶外，只将多病告医王。
越中寺居寄上主人::赵嘏::野寺初容访静来，晚晴江上见楼台。中林有路到花尽，一日无人看竹回。自晒诗书经雨后，别留门户为僧开。苦心若是酬恩事，不敢吟春忆酒杯。
早出洞仙观::赵嘏::露浓如水洒苍苔，洞口烟萝密不开。残月色低当户后，晓钟声迥隔山来。春生药圃芝犹短，夜醮斋坛鹤未回。愁是独寻归路去，人间步步是尘埃。
题昭应王明府溪亭::赵嘏::靖节何须彭泽逢，菊洲松岛水悠溶。行人自折门前柳，高鸟不离溪畔峰。晓渭度檐帆的的，晚原含雨树重重。轩车过尽无公事，枕上一声长乐钟。
赠王先生::赵嘏::太一真人隐翠霞，早年曾降蔡经家。羽衣使者峭于鹤，鸟爪侍娘飘若花。九鼎栏干归马齿，三山窕窈步云涯。时因弟子偷灵药，散落人间驻物华。
赠道者::赵嘏::华盖飘飘绿鬓翁，往来朝谒蘂珠宫。几年山下阴阳鼎，尽日涧边桃李风。野迹似云无处著，仙容如水与谁同。应怜有客外妻子，思在长生一顾中。
山阳卢明府以双鹤寄遗白氏以诗回答因寄和::赵嘏::缑山双去羽翰轻，应为仙家好弟兄。茅固枕前秋对舞，陆云溪上夜同鸣。紫泥封处曾回首，碧落归时莫问程。自笑沧江一渔叟，何由似尔到层城。
赠李秘书::赵嘏::束带临风气调新，孔门才业独谁伦。杉松韵冷雪溪暗，鸾鹤势高天路春。美玉韫来休问价，芳枝攀去正无尘。莫将芸阁轻科第，须作人间第一人。
回于道中寄舒州李珏相公::赵嘏::都无鄙吝隔尘埃，昨日丘门避席来。静语乍临清庙瑟，披风如在九层台。几烦命妓浮溪棹，再许论诗注酒杯。从此微尘知感恋，七真台上望三台。
舒州献李相公::赵嘏::野人留得五湖船，丞相兴歌郡国年。醉笔倚风飘涧雪，静襟披月坐楼天。鹤归华表山河在，气返青云雨露全。闻说万方思旧德，一时倾望重陶甄。
抒怀上歙州卢中丞宣州杜侍郎::赵嘏::东来珠履与旌旗，前者登朝亦一时。竹马迎呼逢稚子，柏台长告见男儿。花飘舞袖楼相倚，角送归轩客尽随。独有贱夫怀感激，十年两地负恩知。
山阳韦中丞罢郡因献::赵嘏::笙歌只是旧笙歌，肠断风流奈别何。照物二年春色在，感恩千室泪痕多。尽将魂梦随西去，犹望旌旗暂一过。今日尊前无限思，万重云月隔烟波。
山阳即席献裴中丞::赵嘏::早年天上见清尘，今日楼中醉一春。暂肯剖符临水石，几曾焚笔动星辰。琼台雪映迢迢鹤，蓬岛波横浩浩津。好是仙家羽衣使，欲教垂涕问何人。
西峰即事献沈大夫::赵嘏::松竹闲游道路身，衣襟落尽往来尘。山连谢宅余霞在，水映琴溪旧浪春。拂榻从容今有地，酬恩寂寞久无人。安知不及屠沽者，曾对青萍泪满巾。
杜陵贻杜牧侍御::赵嘏::紫陌尘多不可寻，南溪酒熟一披襟。山高昼枕石床隐，泉落夜窗烟树深。白首寻人嗟问计，青云无路觅知音。唯君怀抱安如水，他日门墙许醉吟。
下第后上李中丞::赵嘏::落第逢人恸哭初，平生志业欲何如。鬓毛洒尽一枝桂，泪血滴来千里书。谷外风高摧羽翮，江边春在忆樵渔。唯应感激知恩地，不待功成死有余。
浙东赠李副使员外::赵嘏::妙尽戎机佐上台，少年清苦自霜台。马嘶深竹闲宜贵，花拂朱衣美称才。早入半缘分务重，晚吟多是看山回。名高渐少翻飞伴，几度烟霄独去来。
寄淮南幕中刘员外::赵嘏::郎官何逊最风流，爱月怜山不下楼。三佐戎旃换朱绂，一辞兰省见清秋。桂生岩石本潇洒，鹤到烟空更自由。休向西斋久闲卧，满朝倾盖是依刘。
薛廷范从事自宣城至因赠::赵嘏::少年从事霍嫖姚，来自枫林度柳桥。金管别筵楼灼灼，玉溪回首马萧萧。清风气调真君辈，知己风流满圣朝。独有故人愁欲死，晚檐疏雨动空瓢。
寄浔阳赵校书::赵嘏::帘下秋江夜影空，倚楼人在月明中。不将行止问朝列，唯脱衣裳与钓翁。几处别巢悲去燕，十年回首送归鸿。那应更结庐山社，见说心闲胜远公。
赠李从贵::赵嘏::白马嘶风何处还，鞭梢拂地看南山。珠帘卷尽不回首，春色欲阑休闭关。花外鸟归残雨暮，竹边人语夕阳闲。知君旧隐嵩云下，岩桂从今几更攀。
赠陈正字::赵嘏::鲁儒今日意何如，名挂春官选籍初。野艇几曾寻水去，故山从此与云疏。吟怜受露花阴足，行觉嘶风马力余。闻说晚心心更静，竹间依旧卧看书。
洞庭寄所思::赵嘏::目断兰台空望归，锦衾香冷梦来稀。书中自报刀头约，天上三看破镜飞。孤浪谩疑红脸笑，轻云忽似舞罗衣。遥知不语坐相忆，寂寞洞房寒烛微。
代人赠杜牧侍御::赵嘏::郎作东台御史时，妾长西望敛双眉。一从诏下人皆羡，岂料恩衰不自知。高阙如天萦晓梦，华筵似水隔秋期。坐来情态犹无限，更向楼前舞柘枝。
旅馆闻雁别友人::赵嘏::路遶秋塘首独搔，背群燕雁正呼号。故关何处重相失，碧落有云终自高。旅宿去缄他日恨，单飞谁见此生劳。行衣湿尽千山雪，肠断金笼好羽毛。
泊凫矶江馆::赵嘏::风雪晴来岁欲除，孤舟晚下意何如。月当轩色湖平后，雁断云声夜起初。傍晓管弦何处静，犯寒杨柳遶津疏。三间茅屋东溪上，归去生涯竹与书。
春尽独游慈恩寺南池::赵嘏::竹外池塘烟雨收，送春无伴亦迟留。秦城马上半年客，潘鬓水边今日愁。气变晚云红映阙，风含高树碧遮楼。杏园花落游人尽，独为圭峰一举头。
重游楚国寺::赵嘏::往事飘然去不回。空余山色在楼台，池塘风暖雁寻去。松桂寺高人独来，庄叟著书真达者。贾生挥涕信悠哉，老僧心地闲于水。犹被流年日日催。
三像寺酬元秘书::赵嘏::官总芸香阁署崇，可怜诗句落春风。偶然侍坐水声里，还许醉吟松影中。车马照来红树合，烟霞咏尽翠微空。不因高寺闲回首，谁识飘飘一塞翁。
献淮南李仆射::赵嘏::早年曾谒富民侯，今日难甘失鹄羞。新诺似山无力负，旧恩如水满身流。马嘶红叶萧萧晚，日照长江滟滟秋。功德万重知不惜，一言抛得百生愁。
江亭晚望::赵嘏::碧江凉冷雁来疏，闲望江云思有余。秋馆池亭荷叶歇，野人篱落豆花初。无愁自得仙翁术，多病能忘太史书。闻说故园香稻熟，片帆归去就鲈鱼。
赠曹处士幽居::赵嘏::勾漏先生冰玉然，曾将八石问群仙。中山暂醉一千日，南苑往来三百年。碁局不收花满洞，霓旌欲别浪翻天。何须更学鸱夷子，头白江湖一短船。
重阳日示舍弟::赵嘏::多少乡心入酒杯，野塘今日菊花开。新霜何处雁初下，故国穷秋首正回。渐老向人空感激，一生驱马傍尘埃。侯门无路提携尔，虚共扁舟万里来。
客至::赵嘏::得路逢津更俊才，可怜鞍马照春来。残花几日小斋闭，大笑一声幽抱开。袖拂碧溪寒缭绕，冠欹红树晚裴回。相逢少别更堪恨，何必秋风江上台。
寄前黄州窦使君::赵嘏::池上笙歌寂不闻，楼中愁杀碧虚云。玉壶凝尽重重泪，寄与风流旧使君。
八月二十九日宿怀::赵嘏::秋天晴日菊还香，独坐书斋思已长。无奈风光易流转，强须倾酒一杯觞。
泗上奉送相公::赵嘏::语堪铭座默含春，西汉公卿绝比伦。今日抱辕留不得，欲挥双涕学舒人。
赠桐乡丞::赵嘏::舟触长松岸势回，潺湲一夜绕亭台。若教靖节先生见，不肯更吟归去来。
哭李进士::赵嘏::牵马街中哭送君，灵车辗雪隔城闻。唯有山僧与樵客，共舁孤榇入幽坟。
重阳::赵嘏::节逢重九海门外，家在五湖烟水东。还向秋山觅诗句，伴僧吟对菊花风。
重阳日即事::赵嘏::病酒坚辞绮席春，菊花空伴水边身。由来举止非闲雅，不是龙山落帽人。
十无诗寄桂府杨中丞 一::赵嘏::琴酒曾将风月须，谢公名迹满江湖。不知贵拥旌旗后，犹暇怜诗爱酒无。
十无诗寄桂府杨中丞 二::赵嘏::东省南宫兴不孤，几因诗酒谬招呼。一从开署芙蓉幕，曾向风前记得无。
十无诗寄桂府杨中丞 三::赵嘏::遥闻桂水遶城隅，城上江山满画图。为问訾家洲畔月，清秋拟许醉狂无。
十无诗寄桂府杨中丞 四::赵嘏::日暮江边一小儒，空怜未有白髭须。马融已贵诸生老，犹自容窥绛帐无。
十无诗寄桂府杨中丞 五::赵嘏::一种吟诗号孔徒，沧江有客独疏愚。初筵尽辟知名士，许到风前月下无。
十无诗寄桂府杨中丞 六::赵嘏::望断南云日已晡，便应凭梦过重湖。不知自古登龙者，曾有因诗泥得无。
十无诗寄桂府杨中丞 七::赵嘏::早游门馆一樵夫，祗爱吟诗傍药炉。旌斾满江身不见，思言记得颖川无。
十无诗寄桂府杨中丞 八::赵嘏::孔融襟抱称名儒，爱物怜才与世殊。今日宾堦忘姓字，当时省记荐雄无。
十无诗寄桂府杨中丞 九::赵嘏::僻爱江山俯坐隅，人间不是便为图。尊前为问神仙伴，肯向三清慰荐无。
十无诗寄桂府杨中丞 十::赵嘏::膺门不避额逢珠，绝境由来卷轴须。早忝阿戎诗友契，趋庭曾荐祢生无。
寄山僧::赵嘏::云里幽僧不置房，橡花藤叶盖禅床。朝来逢著山中伴，闻说新移最上方。
喜张𣸣及第::赵嘏::九转丹成最上仙，青天暖日踏云轩。春风贺喜无言语，排比花枝满杏园。
赠张𣸣榜头被駮落::赵嘏::莫向花前泣酒杯，谪仙依旧是仙才。犹堪与世为祥瑞，曾到蓬山顶上来。
悼亡二首 一::赵嘏::一烛从风到奈何，二年衾枕逐流波。虽知不得公然泪，时泣阑干恨更多。
悼亡二首 二::赵嘏::明月萧萧海上风，君归泉路我飘蓬。门前虽有如花貌，争奈如花心不同。
宫乌栖::赵嘏::宫乌栖处玉楼深，微月生檐夜夜心。香辇不回花自落，春来空佩辟寒金。
长信宫::赵嘏::君恩已尽欲何归，犹有残香在舞衣。自恨身轻不如燕，春来长遶御帘飞。
广陵城::赵嘏::红映高台绿绕城，城边春草傍墙生。隋家不向此中尽，汴水应无东去声。
冷日过骊山::赵嘏::冷日微烟渭水愁，翠华宫树不胜秋。霓裳一曲千门锁，白尽梨园弟子头。
下第后归永乐里自题二首 一::赵嘏::无地无媒只一身，归来空拂满床尘。尊前尽日谁相对，唯有南山似故人。
下第后归永乐里自题二首 二::赵嘏::玄发侵愁忽似翁，暖尘寒袖共东风。公卿门户不知处，立马九衢春影中。
出试日独游曲江::赵嘏::江莎渐映花边绿，楼日自开池上春。双鹤遶空来又去，不知临水有愁人。
题曹娥庙::赵嘏::青娥埋没此江滨，江树飕飗惨暮云。文字在碑碑已堕，波涛辜负色丝文。
题段氏中台::赵嘏::看山台下水无尘，碧筿前头曲水春。独对一尊风雨夜，不知家有早朝人。
华州座中献卢给事::赵嘏::送迎皆到三峰下，满面烟霜满马尘。自是追攀认知己，青云不假送迎人。
商山道中::赵嘏::和如春色净如秋，五月商山是胜游。当昼火云生不得，一溪萦作万重愁。
赠歙州妓::赵嘏::滟滟横波思有余，庾楼明月堕云初。扬州寒食春风寺，看遍花枝尽不如。
赠王明府::赵嘏::五柳逢秋影渐微，陶潜恋酒不知归。但存物外醉乡在，谁向人间问是非。
吕校书雨中见访::赵嘏::竹阁斜溪小槛明，惟君来赏见山情。马嘶风雨又归去，独听子规千万声。
千秋岭下::赵嘏::知有岩前万树桃，未逢摇落思空劳。年年盛发无人见，三十六溪春水高。
歙州道中仆逃::赵嘏::去跳风雨几奔波，曾共辛勤奈若何。莫遣穷归不知处，秋山重叠戍旗多。
重阳日寄韦舍人::赵嘏::节过重阳菊委尘，江边病起杖扶身。不知此日龙山会，谁是风流落帽人。
赠薛勋下第::赵嘏::一掷虽然未得卢，惊人不用绕床呼。牢之坐被青云逼，祗问君能酷似无。
宛陵望月寄沈学士::赵嘏::一川如画敬亭东，待诏闲游处处同。天竺山前镜湖畔，何如今日庾楼中。
翡翠岩::赵嘏::芙蓉幕里千场醉，翡翠岩前半日闲。惆怅晋朝人不到，谢公抛力上东山。
发新安后途中寄卢中丞二首 一::赵嘏::楼上风流庾使君，笙歌曾醉此中闻。目前已是陵阳路，回首丛山满眼云。
发新安后途中寄卢中丞二首 二::赵嘏::晚树萧萧促织愁，风帘似水满床秋。千山不碍笙歌月，谁伴羊公上夜楼。
留题兴唐寺::赵嘏::满水楼台满寺山，七年今日共跻攀。月高对菊问行客，去折芳枝早晚还。
广陵道::赵嘏::鬬鸡台边花照尘，炀帝陵下水含春。
茅山道中::赵嘏::溪树重重水乱流，马嘶残雨晚程秋。门前便是仙山路，目送归云不得游。
江上与兄别::赵嘏::楚国湘江两渺弥，暖川晴雁背帆飞。人间离别尽堪哭，何况不知何日归。
落第::赵嘏::九陌初晴处处春，不能回避看花尘。由来得丧非吾事，本是钓鱼船上人。
宛陵馆冬青树::赵嘏::碧树如烟覆晚波，清秋欲尽客重过。故园亦有如烟树，鸿雁不来风雨多。
赠五老韩尊师::赵嘏::有客斋心事玉晨，对山须鬓绿无尘。住山道士年如鹤，应识当时五老人。
经汾阳旧宅::赵嘏::门前不改旧山河，破虏曾轻马伏波。今日独经歌舞地，古槐疏冷夕阳多。
寄卢中丞::赵嘏::叶覆清溪滟滟红，路横秋色马嘶风。独携一榼郡斋酒，吟对青山忆谢公。
途中::赵嘏::故园回首雁初来，马上千愁付一杯。惟有新诗似相识，暮山吟处共徘徊。
寄裴澜::赵嘏::绮云初堕亭亭月，锦席惟横滟滟波。宋玉逢秋正高卧，一篇吟尽奈情何。
淮南丞相坐赠歌者虞姹::赵嘏::绮筵无处避梁尘，虞姹清歌日日新。来值渚亭花欲尽，一声留得满城春。
酬段侍御::赵嘏::莲花上客思闲闲，数首新诗到筚关。吟得楚天风雨霁，一条江水两三山。
寻僧二首 一::赵嘏::台殿参差日堕尘，坞西归去一庵云。寒泉何处夜深落，声隔半岩疏叶闻。
寻僧二首 二::赵嘏::溪户无人谷鸟飞，石桥横木挂禅衣。看云日暮倚松立，野水乱鸣僧未归。
发柏梯寺::赵嘏::一泓秋水千竿竹，静得劳生半日身。犹有向西无限地，别僧骑马入红尘。
西江晚泊::赵嘏::茫茫霭霭失西东，柳浦桑村处处同。戍鼓一声帆影尽，水禽飞起夕阳中。
南池::赵嘏::照影池边多少愁，往来重见此塘秋。
江楼旧感::赵嘏::独上江楼思渺然，月光如水水如天。同来望月人何处，风景依稀似去年。
南园::赵嘏::雨过郊园绿尚微，落花惆怅满尘衣。芳尊有酒无人共，日暮看山还独归。
南亭::赵嘏::孤亭影在乱花中，怅望无人此醉同。听尽暮钟犹独坐，水边襟袖起春风。
赠女仙::赵嘏::水思云情小凤仙，月涵花态语如弦。不因金骨三清客，谁识吴州有洞天。
宣州送判官::赵嘏::来时健笔佐嫖姚，去折槐花度野桥。谁见尊前此惆怅，一声歌尽路迢迢。
宿僧院::赵嘏::月满长空树满霜，度云低拂近檐床。林中夜半一声磬，卧见高僧入道场。
寻僧::赵嘏::斜日横窗起暗尘，水边门户闭闲春。千竿竹里花枝动，只道无人似有人。
经王先生故居::赵嘏::晚波东去海茫茫，谁识蓬山不死乡。弄玉已归萧史去，碧楼红树倚斜阳。
送从翁中丞奉使黠戛斯六首 一::赵嘏::扬雄词赋举天闻，万里油幢照塞云。仆射峰西几千骑，一时迎著汉将军。
送从翁中丞奉使黠戛斯六首 二::赵嘏::旌旗杳杳雁萧萧，春尽穷沙雪未消。料得坚昆受宣后，始知公主已归朝。
送从翁中丞奉使黠戛斯六首 三::赵嘏::虽言穷北海云中，属国当时事不同。九姓如今尽臣妾，归期那肯待秋风。
送从翁中丞奉使黠戛斯六首 四::赵嘏::牢山望断绝尘氛，滟滟河西拂地云。谁见鲁儒持汉节，玉关降尽可汗军。
送从翁中丞奉使黠戛斯六首 五::赵嘏::山川险易接胡尘，秦汉图来或未真。自此尽知边塞事，河湟更欲托何人。
送从翁中丞奉使黠戛斯六首 六::赵嘏::秦皇无策建长城，刘氏仍穷北路兵。若遇单于旧牙帐，却应伤叹汉公卿。
东亭柳::赵嘏::拂水斜烟一万条，几随春色倚河桥。不知别后谁攀折，犹自风流胜舞腰。
僧舍二首 一::赵嘏::只言双鬓未蹉跎，独奈牛羊送日何。禅客不归车马去，晚檐山色为谁多。
僧舍二首 二::赵嘏::溪上禅关水木间，水南山色与僧闲。春风尽日无来客，幽磬一声高鸟还。
新月::赵嘏::玉钩斜傍画檐生，云匣初开一寸明。何事最能悲少妇，夜来依约落边城。
赠皇甫垣::赵嘏::养由弓箭已无功，牢落生涯事事同。相劝一杯寒食酒，几多辛苦到春风。
四祖寺::赵嘏::千株松下双峰寺，一盏灯前万里身。自为心猿不调伏，祖师元是世间人。
听蝉::赵嘏::噪蝉声乱日初曛，弦管楼中永不闻。独奈愁人数茎发，故园秋隔五湖云。
寄远::赵嘏::禁钟声尽见栖禽，关塞迢迢故国心。无限春愁莫相问，落花流水洞房深。
池上::赵嘏::正怜佳月夜深坐，池上暖回燕雁声。犹有渔舟系江岸，故人归尽独何情。
春日书怀::赵嘏::暖莺春日舌难穷，枕上愁生晓听中。应袅绿窗残梦断，杏园零落满枝风。
赠别::赵嘏::水边秋草暮萋萋，欲驻残阳恨马蹄。曾是管弦同醉伴，一声歌尽各东西。
灵岩寺::赵嘏::馆娃宫伴千年寺，水阔云多客到稀。闻说春来更惆怅，百花深处一僧归。
代人听琴二首 一::赵嘏::抱琴花夜不胜春，独奏相思泪满巾。第五指中心最恨，数声呜咽为何人。
代人听琴二首 二::赵嘏::湘娥不葬九疑云，楚水连天坐忆君。惟有啼乌旧名在，忍教呜咽夜长闻。
访沈舍人不遇::赵嘏::溪翁强访紫微郎，晓鼓声中满鬓霜。知在禁闱人不见，好风飘下九天香。
遣兴二首 一::赵嘏::溪花入夏渐稀疏，雨气如秋麦熟初。终日苦吟人不会，海边兄弟久无书。
送李给事::赵嘏::眼前轩冕是鸿毛，天上人间漫自劳。脱却朝衣独归去，青云不及白云高。
宿僧舍::赵嘏::高僧夜滴芙蓉漏，远客窗含杨柳风。何处相逢话心地，月明身在磬声中。
吴门梦故山::赵嘏::心熟家山梦不迷，孤峰寒遶一条溪。秋窗觉后情无限，月堕馆娃宫树西。
别李谱::赵嘏::尊前路映暮尘红，池上琴横醉席风。今日别君如别鹤，声容长在楚弦中。
和杜侍郎题禅智寺南楼::赵嘏::楼畔花枝拂槛红，露天香动满帘风。谁知野寺遗钿处，尽在相如春思中。
发青山::赵嘏::凫鹥声暖野塘春，鞍马嘶风驿路尘。一宿青山又前去，古来难得是闲人。
入蓝关::赵嘏::微烟已辨秦中树，远梦更依江上台。看落晚花还怅望，鲤鱼时节入关来。
落第寄沈询::赵嘏::穿杨力尽独无功，华发相期一夜中。别到江头旧吟处，为将双泪问春风。
送韦中丞::赵嘏::二年恩意是春辉，清净胸襟似者希。泣尽楚人多少泪，满船唯载酒西归。
咏端正春树::赵嘏::一树繁阴先著名，异花奇叶俨天成。马嵬此去无多地，祗合杨妃墓上生。
叙事献同州侍御三首 一::赵嘏::青云席中罗袜尘，白首江上吟诗人。登龙不及三千士，虚度膺门二十春。
叙事献同州侍御三首 二::赵嘏::平生望断云层层，紫府杳是他人登。却应归访溪边寺，说向当时同社僧。
叙事献同州侍御三首 三::赵嘏::尊前谁伴谢公游，莲岳晴来翠满楼。坐见一方金变化，独吟红药对残秋。
婺州宴上留别::赵嘏::双溪楼影向云横，歌舞高台晚更清。独自下楼骑瘦马，摇鞭重入乱蝉声。
别牛郎中门馆::赵嘏::整襟收泪别朱门，自料难酬顾念恩。招得片魂骑匹马，西风斜日入秋原。
山中寄卢简求::赵嘏::竹西池上有花开，日日幽吟看又回。
寄梁佾兄弟::赵嘏::桃李春多翠影重，竹楼当月夜无风。荀家兄弟来还去，独倚栏干花露中。
同州南亭陪刘侍郎送刘先辈::赵嘏::处处云随晚望开，洞庭秋水管弦来。谢公待醉消离恨，莫惜临川酒一杯。
赠馆驿刘巡官::赵嘏::云别青山马踏尘，负才难觅作闲人。莫言馆驿无公事，诗酒能消一半春。
赠解头贾嵩::赵嘏::贾生名迹忽无伦，十月长安看尽春。顾我先鸣还自笑，空沾一第是何人。
题僧壁::赵嘏::晓望疏林露满巾，碧山秋寺属闲人。溪头尽日看红叶，却笑高僧衣有尘。
沙溪馆::赵嘏::翠湿衣襟山满楼，竹间溪水遶床流。行人莫羡邮亭吏，生向此中今白头。
李侍御归炭谷山居同宿华严寺::赵嘏::家在青山近玉京，白云红树满归程。相逢一宿最高寺，半夜翠微泉落声。
过喷玉泉::赵嘏::平生半为山淹留，马上欲去还回头。两京尘路一双鬓，不见玉泉千万秋。
汉阴庭树::赵嘏::掘沟引水浇蔬圃，插竹为篱护药苗。杨柳如丝风易乱，梅花似雪日难消。
送王龟拾遗谢官后归浐水山居::赵嘏::水边残雪照亭台，台上风襟向雪开。还似当时姓丁鹤，羽毛成后一归来。
宿长水主人::赵嘏::白云溪北丛岩东，树石夜与潺湲通。行人一宿翠微月，二十五弦声满风。
寒食离白沙::赵嘏::莫惊客路已经年，尚有青春一半妍。试上方垣望春野，万条杨柳拂青天。
将发循州社日于所居馆宴送::赵嘏::浪花如雪叠江风，社过高秋万恨中。明日便随江燕去，依依俱是故巢空。
别宜春赴举::卢肇::秋天草木正萧疏，西望秦关别旧居。筵上芳樽今日酒，箧中黄卷古人书。辞乡且伴衔芦雁，入海终为戴角鱼。长短九霄飞直上，不教毛羽落空虚。
射策后作::卢肇::射策明时愧不才，敢期青律变寒灰。晴怜断雁侵云去，暖见醯鸡傍酒来。箭发尚忧杨叶远，愁生只恐杏花开。曲江春浅人游少，尽日看山醉独回。
和主司王起::卢肇::嵩高降德为时生，洪笔三题造化名。凤诏伫归专北极，骊珠搜得尽东瀛。褒衣已换金章贵，禁掖曾随玉树荣。明日定知同相印，青衿新列柳间营。
及第送潘图归宜春::卢肇::三载皇都恨食贫，北溟今日化穷鳞。青云乍喜逢知己，白社犹悲送故人。对酒共惊千里别，看花自感一枝春。君归为说龙门寺，雷雨初生电遶身。
将归宜春留题新安馆::卢肇::东里如今号郑乡，西家昔日近丘墙。芸台四部添新学，秘殿三年学老郎。天外鸳鸾愁不见，山中云鹤喜相忘。犹张皂盖归蓬荜，直谓时无许子将。
除歙州途中寄座主王侍郎::卢肇::忽忝专城奉六条，自怜出谷屡迁乔。驱车虽道还家近，捧日惟愁去国遥。朱户昨经新棨戟，风帆常觉恋箪瓢。江天夜夜知消息，长见台星在碧霄。
杨柳枝::卢肇::青鸟泉边草木春，黄云塞上是征人。归来若得长条赠，不惮风霜与苦辛。
新植红茶花偶出被人移去以诗索之::卢肇::严恨柴门一树花，便随香远逐香车。花如解语还应道，欺我郎君不在家。
戏题::卢肇::神女初离碧玉堦，彤云犹拥牡丹鞋。知道相公怜玉腕，强将纤手整金钗。
成名后作::卢肇::桂在蟾宫不可攀，功成业熟也何难。今朝折得东归去，共与乡闾年少看。
登祝融寺兰若::卢肇::祝融绝顶万余层，策杖攀萝步步登。行到月宫霞外寺，白云相伴两三僧。
被谪连州::卢肇::黄绢外孙翻得罪，华颠故老莫相嗤。连州万里无亲戚，旧识唯应有荔枝。
谪后再书一绝::卢肇::崆峒道士悮烧丹，赤鼠黄牙几许难。坠堕阎浮南斗下，不知何事犯星官。
题清远峡观音院二首 一::卢肇::清潭洞澈深千丈，危岫攀萝上几层。秋尽更无黄叶树，夜阑唯对白头僧。
题清远峡观音院二首 二::卢肇::风入古松添急雨，月临虚槛背残灯。老猿啸狖还欺客，来撼窗前百尺藤。
喜杨舍人入翰林::卢肇::御笔亲批翰长衔，夜开金殿送瑶缄。平明玉案临宣室，已见龙光出傅岩。
谪连州书春牛榜子::卢肇::阳和未解逐民忧，雪满群山对白头。不得职田饥欲死，儿侬何事打春牛。
送弟::卢肇::去日家无担石储，汝须勤苦事樵渔。古人尽向尘中远，白日耕田夜读书。
牧童::卢肇::谁人得似牧童心，牛上横眠秋听深。时复往来吹一曲，何愁南北不知音。
嘲小儿::卢肇::贪生只爱眼前珍，不觉风光度岁频。昨日见来骑竹马，今朝早是有年人。
金钱花::卢肇::轮郭休夸四字书，红窠写出对庭除。时时买得佳人笑，本色金钱却不如。
木笔花::卢肇::媆如新竹管初齐，粉腻红轻样可携。谁与诗人偎槛看，好于笺墨并分题。
和主司王起::丁棱::公心独立副天心，三辖春闱冠古今。兰署门生皆入室，莲峰太守别知音。同升翰苑时名重，遍历朝端主意深。新有受恩江海客，坐听朝夕继为霖。
和主司王起::高退之::昔年桃李已滋荣，今日兰荪又发生。葑菲采时皆有道，权衡分处且无情。叨陪鸳鹭朝天客，共作门阑出谷莺。何事感恩偏觉重，忽闻金榜扣柴荆。
和主司王起::孟球::当年门下化龙成，今日余波进后生。仙籍共知推丽藻，禁垣同得荐嘉名。桃蹊早茂夸新萼，菊圃初开耀晚英。谁料羽毛方出谷，许教齐和九皋鸣。
和主司王起::刘耕::孔门频建铸颜功，紫绶青衿感激同。一篑勤劳成太华，三年恩德仰维嵩。杨随前辈穿皆中，桂许平人折欲空。惭和周郎应见顾，感知大造竟无穷。
和主司王起::裴翻::常将公道选群生，犹被春闱屈重名。文柄久持殊岁纪，恩门三启动寰瀛。云霄幸接鸳鸾盛，变化欣同草木荣。乍得阳和如细柳，参差长近亚夫营。
和主司王起::樊骧::满朝簪发半门生，又见新书甲乙名。孤进自今开道路，至公依旧振寰瀛。云飞太华清词著，花发长安白屋荣。忝受恩光同上客，惟将报德是经营。
和主司王起::崔轩::满朝朱紫半门生，新榜劳人又得名。国器旧知收片玉，朝宗转觉集登瀛。同升翰苑三年美，继入花源九族荣。共仰莲峰听雪唱，欲赓仙曲意怔营。
和主司王起::蒯希逸::一振声华入紫薇，三开秦镜照春闱。龙门旧列金章贵，莺谷新迁碧落飞。恩感风雷宜变化，诗裁锦绣借光辉。谁知散质多荣忝，鸳鹭清尘接布衣。
人日::林滋::春辉新入碧烟开，芳院初将穆景来。共向花前图瑞胜，试看池上动轻苔。林香半落沾罗幌，蕙色微含近酒杯。闻道宸游方命赏，应随恩赉喜昭回。
和主司王起::林滋::龙门一变荷生成，况是三传不朽名。美誉早闻喧北阙，颓波今见走东瀛。鸳行既接参差影，鸡树仍同次第荣。从此青衿与朱紫，升堂侍宴更何营。
和主司王起::李宣古::恩光忽逐晓春生，金榜前头忝姓名。三感至公裨造化，重扬文德振寰瀛。伫为霖雨曾相贺，半在云霄觉更荣。何处新诗添照灼，碧莲峰下柳间营。
杜司空席上赋::李宣古::红灯初上月轮高，照见堂前万朵桃。觱栗调清银象管，琵琶声亮紫檀槽。能歌姹女颜如玉，解引萧郎眼似刀。争奈夜深抛耍令，舞来挼去使人劳。
赋寒食日亥时::李宣古::人定朱门尚未开，初星粲粲照人回。此时寒食无烟火，花柳苍苍月欲来。
闻宜春诸举子陪郡主登河梁玩月::黄颇::一年秋半月当空，遥羡飞觞接庾公。虹影迥分银汉上，兔辉全写玉筵中。笙歌送尽迎寒漏，冰雪吟消永夜风。虽向东堂先折桂，不如宾席此时同。
和主司王起::张道符::三开文镜继芳声，暗暗云霄接去程。会压洪波先得路，早升清禁共垂名。莲峰对处朱轮贵，金榜传时玉韵成。更许下才听白雪，一枝今过郄诜荣。
和主司王起::丘上卿::常将公道选诸生，不是鸳鸿不得名。天上宴回联步武，禁中麻出满寰瀛。簪裾尽过前贤贵，门馆仍叨旧学荣。看着凤池相继入，都堂那肯滞关营。
和主司王起::石贯::重德由来为国生，五朝清显冠公卿。风波久伫济川檝，羽翼三迁出谷莺。绛帐青衿同日贵，春兰秋菊异时荣。孔门弟子皆贤哲，谁料穷儒忝一名。
和主司王起::李潜::文学宗师心秤平，无私三用佐贞明。恩波旧是仙舟客，德宇新添月桂名。兰署崇资金色重，莲峰高唱玉音清。羽毛方荷生成力，难继鸾皇上汉声。
和主司王起::孟守::科文又主守初时，光显门生济会期。美擅东堂登甲乙，荣同内署侍恩私。群莺共喜新迁木，双凤皆当即入池。别有倍深知感士，曾经两度得芳枝。
和主司王起::唐思言::儒雅皆传德教行，几崇浮俗赞文明。龙门昔上波涛远，禁署同登渥泽荣。虚散谬当陪杞梓，后先宁异感生成。时方侧席征贤急，况说歌谣近帝京。
和主司王起::戈牢::圣乾文德最称贤，自古儒生少比肩。再启龙门将二纪，两司莺谷已三年。蓬山皆美成荣贵，金榜谁知忝后先。正是感恩流涕日，但思旌斾碧峰前。
和主司王起::金厚载::长庆曾收间世英，果居台阁冠公卿。天书再受恩波远，金榜三开日月明。已见差肩趍翰苑，更期连步掌台衡。小儒谬迹云霄路，心仰莲峰望太清。
和主司王起::王甚夷::春闱帝念主生成，长庆公闻两岁名。有蕴赤心分雨露，无私和气浃寰瀛。龙门乍出难胜幸，鸳侣先行是最荣。遥仰高峰看白雪，多惭属和意屏营。
将归蜀留献恩地仆射二首 一::姚鹄::自持衡镜采幽沈，此事常闻旷古今。危叶只将终委地，焦桐谁料却为琴。蒿莱讵报生成德，犬马空怀感恋心。明日还家盈眼血，定应回首即霑襟。
将归蜀留献恩地仆射二首 二::姚鹄::江上长思狎钓翁，此心难与昨心同。自承丘壑新恩重，已分烟霞旧隐空。龙变偶因资巨浪，鸟飞谁肯借高风。应怜死节无门效，永叹潜怀似转蓬。
随州献李侍御二首 一::姚鹄::彩笔曾专造化权，道尊翻向宦途闲。端居有地唯栽药，静坐无时不忆山。德望旧悬霄汉外，政声新溢路歧间。众知圣主搜贤相，朝夕欲徴黄霸还。
随州献李侍御二首 二::姚鹄::再刖未甘何处说，但垂双泪出咸秦。风尘匹马来千里，蓬梗全家望一身。旧隐每怀空竟夕，愁眉不展几经春。今朝傥降非常顾，倒屐宁惟有古人。
虢州献杨抑卿二首 一::姚鹄::盖世英华更有谁，赋成传写遍坤维。名科累中求贤日，苦节高标守郡时。楼上叫云秋鼓角，林间宿鹤夜旌旗。征归诏下应非久，德望人情在凤池。
虢州献杨抑卿二首 二::姚鹄::碧山曾共惜分阴，暗学相如赋上林。到此敢逾千里恨，归家且遂十年心。疏愚祗怯膺门险，浅薄争窥孔室深。
赠边将::姚鹄::三边近日往来通，尽是将军镇抚功。兵统万人为上将，威加千里慑西戎。清笳遶塞吹寒月，红斾当山肃晓风。却恨北荒霑雨露，无因扫尽虏庭空。
送费[炼]师供奉赴上都::姚鹄::缩地周游不计程，古今应只有先生。已同化鹤临华表，又见骖龙向玉清。萝磴静攀云共过，雪坛当醮月孤明。无因相逐朝天帝，空羡烟霞得送迎。
和徐先辈秋日游泾州南亭呈三二同年::姚鹄::多此欢情泛鹢舟，桂枝同折塞同游。声喧岛上巢松鹤，影落杯中过水鸥。送日暮钟交戍岭，叫云寒角动城楼。酒酣笑语秋风里，谁道槐花更起愁。
和陕州参军李通微首夏书怀呈同寮张裳段群二先辈::姚鹄::公门何事更相牵，邵伯优贤任养闲。满院落花从覆地，半檐初日未开关。寻仙郑谷烟霞里，避暑柯亭树石间。独为高怀谁和继，掾曹同处桂同攀。
玉真观寻赵尊师不遇::姚鹄::羽客朝元昼掩扉，林中一径雪中微。松阴遶院鹤相对，山色满楼人未归。尽日独思风驭返，寥天几望野云飞。凭高目断无消息，自醉自吟愁落晖。
及第后上主司王起::姚鹄::三年竭力向春闱，塞断浮华众路岐。盛选栋梁非昔日，平均雨露及明时。登龙旧美无邪径，折桂新荣尽直枝。莫道只陪金马贵，相期更在凤皇池。
送贺知章入道::姚鹄::若非尧运及垂衣，肯许巢由脱俗机。太液始同黄鹤下，仙乡已驾白云归。还披旧褐辞金殿，却捧玄珠向翠微。羁束惭无仙药分，随车空有梦魂飞。
送友人出塞::姚鹄::帝城春色著寒梅，去恨离怀醉不开。作别欲将何计免，此行应又隔年回。入河残日雕西尽，卷雪惊蓬马上来。有思莫忘清塞学，众传君负佐王才。
和工部杨尚书重送绝句::姚鹄::桂枝攀得献庭闱，何似空怀楚橘归。好控扶摇早回首，人人思看大鹏飞。
宿山寺::项斯::栗叶重重复翠微，黄昏溪上语人稀。月明古寺客初到，风度闲门僧未归。山果经霜多自落，水萤穿竹不停飞。中宵能得几时睡，又被钟声催着衣。
病鹤::项斯::青云有意力犹微，岂料低回得所依。幸念翅因风雨困，岂教身陷稻粱肥。曾游碧落宁无侣，见有清池不忍飞。纵使他年引仙驾，主人恩在亦应归。
梦仙::项斯::昨宵魂梦到仙津，得见蓬山不死人。云叶许裁成野服，玉浆教吃润愁身。红楼近月宜寒水，绿杏摇风占古春。次第引看行未遍，浮光牵入世间尘。
古扇::项斯::昨日裁成夺夏威，忽逢秋节便相违。寒尘妒尽秦王女，凉殿恩随汉主妃。似月旧临红粉面，有风休动麝香衣。千年萧瑟关人事，莫语当时掩泪归。
泾州听张处士弹琴::项斯::边州独夜正思乡，君又弹琴在客堂。髣髴不离灯影外，似闻流水到潇湘。
赠别::项斯::鱼在深泉鸟在云，从来只得影相亲。他时纵有逢君处，应作人间白发身。
对鲙::项斯::行到鲈鱼乡里时，鲙盘如雪怕风吹。犹怜醉里江南路，马上垂鞭学钓时。
旧宫人::项斯::自出先皇玉殿中，衣裳不更染深红。宫钗折尽垂空鬓，内扇穿多减半风。桃熟亦曾君手赐，酒阑犹候妾歌终。如今还向城边住，御水东流意不通。
梦游仙::项斯::梦游飞上天家楼，珠箔当风挂玉钩。鹦鹉隔帘呼再拜，水仙移镜懒梳头。丹霞不是人间晓，碧树仍逢岫外秋。将谓便长于此地，鸡声入耳所堪愁。
送宫人入道::项斯::愿随仙女董双成，王母前头作伴行。初戴玉冠多悮拜，欲辞金殿别称名。将敲碧落新斋磬，却进昭阳旧赐筝。旦暮焚香绕坛上，步虚犹作按歌声。
长安退将::项斯::塞外冲沙损眼明，归来养病住秦京。上高楼阁看星坐，着白衣裳把剑行。常说老身思鬬将，最悲无力制蕃营。翠眉红脸和回鹘，惆怅中原不用兵。
遥装夜::项斯::卷席贫抛壁下床，且铺他处对灯光。欲行千里从今夜，犹惜残春发故乡。蚊蚋已生团扇急，衣裳未了剪刀忙。谁知更有芙蓉浦，南去令人愁思长。
送苗七求职::项斯::相逢未得三回笑，风送离情入剪刀。客路最能销日月，梦魂空自畏波涛。独眠秋夜琴声急，未拜军城剑色高。去去缘多山与海，鹤身宁肯为飞劳。
山行::项斯::青枥林深亦有人，一渠流水数家分。山当日午回峰影，草带泥痕过鹿群。蒸茗气从茅舍出，缲丝声隔竹篱闻。行逢卖药归来客，不惜相随入岛云。
献令狐相公时相公郊坛行事回::项斯::鹗在卿云冰在壶，代天才业本訏谟。荣同伊陟传朱户，秀比王商入画图。昨夜星辰回剑履，前年风月满江湖。不知机务时多暇，还许诗家属和无。
襄阳席上呈于司空::马戴::花枝临水复临堤，也照清江也照泥。寄语东君好抬举，夜来曾伴凤皇栖。
边馆逢贺秀才::马戴::贫病无疏我与君，不知何事久离群。鹿裘共弊同为客，龙阙将移拟献文。空馆夕阳鸦绕树，荒城寒色雁和云。不堪吟断边笳晓，叶落东西客又分。
宿王屋天坛::马戴::星斗半沈苍翠色，红霞远照海涛分。折松晓拂天坛雪，投简寒窥玉洞云。绝顶醮回人不见，深林磬度鸟应闻。未知谁与传金箓，独向仙祠拜老君。
题庐山寺::马戴::白茅为屋宇编荆，数处堦墀石叠成。东谷笑言西谷响，下方云雨上方晴。鼠惊樵客缘苍壁，猿戏山头撼紫柽。别有一条投涧水，竹筒斜引入茶铛。
酬李景章先辈::马戴::平生诗句忝多同，不得陪君奉至公。金镝自宜先中鹄，铅刀甘且学雕虫。莺啼细柳临关路，燕接飞花遶汉宫。九陌芳菲人竞赏，此时心在别离中。
赠祠部令狐郎中::马戴::官初执宪称雄才，省转为郎雅望催。待制松阴移玉殿，分宵露气静天台。算棋默向孤云坐，随鹤闲穷片水回。忽忆十年相识日，小儒新自海边来。
易水怀古::马戴::荆卿西去不复返，易水东流无尽期。落日萧条蓟城北，黄沙白草任风吹。
送僧二首 一::马戴::亲在平阳忆久归，洪河雨涨出关迟。独过旧寺人稀识，一一杉松老别时。
送僧二首 二::马戴::龛中破衲自持行，树下禅床坐一生。来往白云知岁久，满山猿鸟会经声。
赠友人边游回::马戴::游子新从绝塞回，自言曾上李陵台。尊前语尽北风起，秋色萧条胡雁来。
山中作::马戴::屐齿无泥竹策轻，莓苔梯滑夜难行。独开石室松门里，月照前山空水声。
出塞词::马戴::金带连环束战袍，马头冲雪度临洮。卷旗夜劫单于帐，乱斫胡儿缺宝刀。
寄云台观田秀才::马戴::云压松枝拂石窗，幽人独坐鹤成双。晚来漱齿敲冰渚，闲读仙书倚翠幢。
边上送杨侍御鞫狱回::马戴::狱成冤雪晚云开，豸角威清塞雁回。飞将送迎遥避马，离亭不敢劝金杯。
射雕骑::马戴::蕃面将军著鼠裘，酣歌冲雪在边州。猎过黑山犹走马，寒雕射落不回头。
高司马移竹::马戴::丛居堂下幸君移，翠掩灯窗露叶垂。莫羡孤生在山者，无人看着拂云枝。
赠前蔚州崔使君::马戴::战回脱剑绾铜鱼，塞雁迎风避隼旟。欲识前时为郡政，校成上下考新书。
失意书怀呈知己::马戴::直道何由启圣君，非才谁敢议论文。心存黄箓兼丹诀，家忆青山与白云。麋鹿幽栖闲可近，鸳鸾高举势宜分。微生不学刘琨辈，剑刃相交拟立勋。
题章野人山居::马戴::带郭茅亭诗兴饶，回看一曲倚危桥。门前山色能深浅，壁上湖光自动摇。闲花散落填书帙，戏鸟低飞碍柳条。向此隐来经几载，如今已是汉家朝。
期王炼师不至::马戴::黄精蒸罢洗琼杯，林下从留石上苔。昨日围棋未终局，多乘白鹤下山来。
秋日送僧志幽归山寺::马戴::禅室绳床在翠微，松间荷笠一僧归。磬声寂历宜秋夜，手冷灯前自衲衣。
句::马戴::申胥任向秦庭哭，靳尚终贻楚国忧。
寄宜阳兄弟::易重::六年雁序恨分离，诏下今朝遇已知。上国皇风初喜日，御堦恩渥属身时。内庭再考称文异，圣主宣名奖艺奇。故里仙才若相问，一春攀得两重枝。
寄浙右旧幕僚::孟迟::由来恶舌驷难追，自古无媒谤所归。勾践岂能容范蠡，李斯何暇救韩非。巨拳岂为鸡挥肋，强弩那因鼠发机。惭愧故人同鲍叔，此心江柳尚依依。
长信宫::孟迟::君恩已尽欲何归，犹有残香在舞衣。自恨身轻不如燕，春来还遶御帘飞。
闺情::孟迟::山上有山归不得，湘江暮雨鹧鸪飞。蘼芜亦是王孙草，莫送春香入客衣。
莲塘::孟迟::脉脉低回殷袖遮，脸横秋水髻盘鸦。莲茎有刺不成折，尽日岸傍空看花。
还淮却寄睢阳::孟迟::梁王池苑已苍然，满树斜阳极浦烟。尽日回头看不见，两行愁泪上南船。
乌江::孟迟::中分岂是无遗策，百战空劳不逝骓。大叶固非人事及，乌江亭长又何知。
新安故关::孟迟::汉帝英雄重武材，崇山险处凿门开。如今更有将军否，移取潼关向北来。
广陵城::孟迟::红遶高台绿遶城，城边春草傍墙生。隋家不向此中尽，汴水应无东去声。
过骊山::孟迟::冷日微烟渭水愁，华清宫树不胜秋。霓裳一曲千门锁，白尽梨园弟子头。
吴故宫::孟迟::越女歌长君且听，芙蓉香满水边城。岂知一日终非主，犹自如今有怨声。
兰昌宫::孟迟::宫门两片掩埃尘，墙上无花草不春。谁见当时禁中事，阿娇解佩与何人。
宫人斜::孟迟::云惨烟愁苑路斜，路傍丘冢尽宫娃。茂陵不是同归处，空寄香魂著野花。
句::孟迟::天地有时饶一掷，江山无主任平分。
谒梓潼张恶子庙::王铎::盛唐圣主解青萍，欲振新封济顺名。夜雨龙抛三尺匣，春云凤入九重城。剑门喜气随雷动，玉垒韶光待贼平。惟报关东诸将相，柱天功业赖阴兵。
罢都统守镇滑州作::王铎::用军何事敢迁延，恩重才轻分使然。黜诏已闻来阙下，檄书犹未遍军前。腰间尽解苏秦印，波上虚迎范蠡船。正会星辰扶北极，却驱戈甲镇南燕。三尘上相逢明主，九合诸侯愧昔贤。看却中兴扶大业，杀身无路好归田。
句::王铎::华表尚迷丁令鹤，竹坡犹认葛溪龙。
初秋寓直三首 一::郑畋::晓星独挂结麟楼，三殿风高药树秋。玉笛数声飘不住，问人依约在东头。
初秋寓直三首 二::郑畋::宿鸟翩翩落照微，石台楼阁锁重扉。步廊无限金羁响，应是诸司扈从归。
初秋寓直三首 三::郑畋::幽阁焚香万虑凝，下帘胎息过禅僧。玉堂分照无人后，消尽金盆一碗冰。
夜景又作::郑畋::铃绦无响闭珠宫，小阁凉添玉蘂风。枕簟满床明月到，自疑身在五云中。
杪秋夜直::郑畋::蘂宫裁诏与宵分，虽在青云忆白云。待报君恩了归去，山翁何急草移文。
禁直寄崔员外::郑畋::银台楼北蘂珠宫，敻与人间路不同。在省五更春睡侣，早来分梦玉堂中。
闻号::郑畋::陛兵偏近羽林营，夜静仍传禁号声。应笑执金双阙下，近南犹隔两重城。
禁直和人饮酒::郑畋::卉醴陀花物外香，清浓标格胜椒浆。我来尚有钧天会，犹得金尊半日尝。
下直早出::郑畋::诸司人尽马蹄稀，紫帕云竿九钉归。偏觉石台清贵处，榜悬金字射晴晖。
金銮坡上南望::郑畋::玉晨钟韵上清虚，画戟祥烟拱帝居。极眼向南无限地，绿烟深处认中书。
酬隐珪舍人寄红烛::郑畋::蜜炬殷红画不如，且将归去照吾庐。今来并得三般事，灵运诗篇逸少书。
真娘墓::谭铢::武丘山下冢累累，松柏萧条尽可悲。何事世人偏重色，真娘墓上独题诗。
望九华山::卢嗣立::九华深翠落轩楹，迥眺澄江气象明。不遇阴霾孤岫隐，正当寒日众峰呈。坐观风雪销烦思，惜别烟岚驻晓行。得路归山期早诀，夜来潜已告精诚。
赠别李纷::卢纶::头白乘驴悬布囊，一回言别泪千行。儿孙满眼无归处，唯到尊前似故乡。
宿定陵寺::卢纶::古塔荒台出禁墙，磬声初尽漏声长。云生紫殿幡花湿，月照青山松柏香。禅室夜闻风过竹，奠筵朝启露霑裳。谁悟威灵同寂灭，更堪砧杵发昭阳。
送李缃::卢纶::旧国仍连五将营，儒衣何处谒公卿。波翻远水蒹葭动，路入寒村机杼鸣。嵇康书论多归兴，谢氏家风有学名。为问西来雨中客，空山几处是前程。
送内弟韦宗仁归信州觐省::卢纶::常嗟外族兄弟稀，转觉心孤是送归。醉掩壶觞人有泪，梦惊波浪日无辉。烹鱼绿岸烟浮草，摘橘青溪露湿衣。闻说江楼长卷幔，几回风起望胡威。
长安疾后首秋夜即事::卢纶::九重深锁禁城秋，月过南宫渐映楼。紫陌夜深槐露滴，碧空云尽火星流。清风刻漏传三殿，甲第歌钟乐五侯。楚客病来乡思苦，寂寥灯下不胜愁。
送崔琦赴宣州幕::卢纶::五马临流待幕宾，羡君谈笑出风尘。身闲就养宁辞远，世难移家莫厌贫。天际晓山三峡路，津头腊市九江人。何处遥知最惆怅，满湖青草雁声春。
送杨皞东归::卢纶::登楼掩泣话归期，楚树荆云发远思。日里扬帆闻戍鼓，舟中酹酒见山祠。西江风浪何时尽，北客音书欲寄谁。若说湓城杨司马，知君望国有新诗。
至德中途中书事却寄李僴::卢纶::乱离无处不伤情，况复看碑对古城。路遶寒山人独去，月临秋水雁空惊。颜衰重喜归乡国，身贱多惭问姓名。今日主人还共醉，应怜世故一儒生。
奉和太常王卿酬中书李舍人中书寓直春夜对月见寄::卢纶::露如轻雨月如霜，不见星河见雁行。虚晕入池波自泛，满轮当苑桂多香。春台几望黄龙阙，云路宁分白玉郎。是夜巴歌应金石，岂殊萤影对清光。
酬包佶郎中览拙卷后见寄::卢纶::令伯支离晚读书，岂知词赋称相如。枉逢花木无新思，拙就溪潭损旧居。禁路看山歌自缓，云司玩月漏应疏。沈忧敢望金门召，空愧巴歈并子虚。
寒食::卢纶::孤客飘飘岁载华，况逢寒食倍思家。莺啼远墅多从柳，人哭荒坟亦有花。浊水秦渠通渭急，黄埃京洛上原斜。驱车西近长安好，宫观参差半隐霞。
裴给事宅白牡丹::卢纶::长安豪贵惜春残，争玩街西紫牡丹。别有玉盘承露冷，无人起就月中看。
送韦判官得雨中山::卢纶::前峰后岭碧蒙蒙，草拥惊泉树带风。人语马嘶听不得，更堪长路在云中。
山店::卢纶::登登山路行时尽，决决溪泉到处闻。风动叶声山犬吠，一家松火隔秋云。
题慈恩寺塔::章八元::十层突兀在虚空，四十门开面面风。却怪鸟飞平地上，自惊人语半天中。回梯暗踏如穿洞，绝顶初攀似出笼。落日凤城佳气合，满城春树雨蒙蒙。
归桐庐旧居寄严长史::章八元::昨辞夫子櫂归舟，家在桐庐忆旧丘。三月暖时花竞发，两溪分处水争流。近闻江老传乡语，遥见家山减旅愁。或在醉中逢夜雪，怀贤应向剡川游。
天台道中示同行::章八元::八重岩崿叠晴空，九色烟霞遶洞宫。仙道多因迷路得，莫将心事问樵翁。
忆游天台寄道流::张佐::忆昨天台到赤城，几朝仙籁耳中生。云龙出水风声急，海鹤鸣皋日色清。石笋半山移步险，桂花当涧拂衣轻。今来尽是人间梦，刘阮茫茫何处行。
及第后赠试官::高拯::公子求贤未识真，欲将毛遂比常伦。当时不及三千客，今日何如十九人。
清明日登城春望寄大夫使君::王表::春城闲望爱睛天，何处风光不眼前。寒食花开千树雪，清明日出万家烟。兴来促席唯同舍，醉后狂歌尽少年。闻说莺啼却惆怅，诗成不见谢临川。
成德乐::王表::赵女乘春上画楼，一声歌发满城秋。无端更唱关山曲，不是征人亦泪流。
赠龙兴观主吴崇岳::周渭::楮为冠子布为裳，吞得丹霞寿最长。混俗性灵常乐道，出尘风格早休粮。枕中经妙谁传与，肘后方新自写将。百尺松梢几飞步，鹤栖板上礼虚皇。
登夏州城观送行人赋得六州胡儿歌::李益::六州胡儿六蕃语，十岁骑羊逐沙鼠。沙头牧马孤雁飞，汉军游骑貂锦衣。云中征戍三千里，今日征行何岁归。无定河边数株柳，共送行人一杯酒。胡儿起作和蕃歌，齐唱呜呜尽垂手。心知旧国西州远，西向胡天望乡久。回头忽作异方声，一声回尽征人首。蕃音虏曲一难分，似说边情向塞云。故国关山无限路，风沙满眼堪断魂。不见天边青作冢，古来愁杀汉昭君。
登天坛夜见海::李益::朝游碧峰三十六，夜上天坛月边宿。仙人携我搴玉英，坛上夜半东方明。仙钟撞撞近海日，海中离离三山出。霞梯赤城遥可分，霓旌绛节倚彤云。八鸾五凤纷在御，王母欲上朝元君。群仙指此为我说，几见尘飞沧海竭。竦身别我期丹宫，空山处处遗清风。九州下视杳未旦，一半浮生皆梦中。始知武皇求不死，去逐瀛洲羡门子。
大礼毕皇帝御丹凤门改元建中大赦::李益::大明曈曈天地分，六龙负日升天门。凤凰飞来衔帝箓，言我万代金皇孙。灵鸡鼓舞承天赦，高翔百尺垂朱幡。宸居穆清受天历，建中甲子合上元。昊穹景命即已至，王事乃可酬乾坤。升中告成答玄贶，泥金检玉昭鸿恩。云亭之事略可记，七十二君宁独尊。小臣欲上封禅表，久而未就归文园。
古别离::李益::双剑欲别风凄然，雌沈水底雄上天。江回汉转两不见，云交雨合知何年。古来万事皆由命，何用临岐苦涕涟。
同崔邠登鹳雀楼::李益::鹳雀楼西百尺樯，汀洲云树共茫茫。汉家箫鼓空流水，魏国山河半夕阳。事去千年犹恨速，愁来一日即为长。风烟倂起思归望，远目非春亦自伤。
奉酬崔员外副使携琴宿使院见示::李益::忽闻此夜携琴宿，遂叹常时尘吏喧。庭木已衰空月亮，城砧自急对霜繁。犹持副节留军府，未荐高词直掖垣。谁问南飞长绕树，官微同在谢公门。
送贾校书东归寄振上人::李益::北风吹雁数声悲，况指前林是别时。秋草不堪频送远，白云何处更相期。山随匹马行看暮，路入寒城独去迟。为向东州故人道，江淹已拟惠休诗。
过马嵬二首 一::李益::路至墙垣问樵者，顾予云是太真宫。太真血染马蹄尽，朱阁影随天际空。丹壑不闻歌吹夜，玉堦唯有薜萝风。世人莫重霓裳曲，曾致干戈是此中。
过马嵬二首 二::李益::金甲银旌尽已回，苍茫罗袖隔风埃。浓香犹自随鸾辂，恨魄无由离马嵬。南内真人悲帐殿，东溟方士问蓬莱。唯留坡畔弯环月，时送残辉入夜台。
盐州过胡儿饮马泉::李益::绿杨著水草如烟，旧是胡儿饮马泉。几处吹笳明月夜，何人倚剑白云天。从来冻合关山路，今日分流汉使前。莫遣行人照容鬓，恐惊憔悴入新年。
度破讷沙二首 一::李益::眼见风来沙旋移，经年不省草生时。莫言塞北无春到，总有春来何处知。
度破讷沙二首 二::李益::破讷沙头雁正飞，䴙鹈泉上战初归。平明日出东南地，满碛寒光生铁衣。
拂云堆::李益::汉将新从虏地来，旌旗半上拂云堆。单于每近沙场猎，南望阴山哭始回。
中桥北送穆质兄弟应制戏赠萧二策::李益::洛水桥边雁影疏，陆机兄弟驻行车。欲陈汉帝登封草，犹待萧郎寄内书。
九月十日雨中过张伯佳期柳镇未至以诗招之::李益::柳吴兴近无消息，张长公贫苦寂寥。唯有角巾霑雨至，手持残菊向西招。
汴河曲::李益::汴水东流无限春，隋家宫阙已成尘。行人莫上长堤望，风起杨花愁杀人。
塞下曲 一::李益::蕃州部落能结束，朝暮驰猎黄河曲。燕歌未断塞鸿飞，牧马群嘶边草绿。
塞下曲 二::李益::秦筑长城城已摧，汉武北上单于台。古来征战虏不尽，今日还复天兵来。
塞下曲 三::李益::黄河东流流九折，沙场埋恨何时绝。蔡琰没去造胡笳，苏武归来持汉节。
塞下曲 四::李益::为报如今都护雄，匈奴且莫下云中。请书塞北阴山石，愿比燕然车骑功。
夜上西城听梁州曲二首 一::李益::行人夜上西城宿，听唱梁州双筦逐。此时秋月满关山，何处关山无此曲。
夜上西城听梁州曲二首 二::李益::鸿雁新从北地来，闻声一半却飞回。金河戍客肠应断，更在秋风百尺台。
暖川::李益::胡风冻合䴙鹈泉，牧马千群逐暖川。塞外征行无尽日，年年移帐雪中天。
过马嵬::李益::汉将如云不直言，寇来翻罪绮罗恩。托君休洗莲花血，留记千年妾泪痕。
答许五端公马上口号::李益::晚逐旌旗俱白首，少游京洛共缁尘。不堪身外悲前事，强向杯中觅旧春。
牡丹::李益::紫蕊丛开未到家，却教游客赏繁华。始知年少求名处，满眼空中别有花。
边思::李益::腰悬锦带佩吴钩，走马曾防玉塞秋。莫笑关西将家子，秪将诗思入凉州。
奉和武相公春晓闻莺::李益::蜀道山川心易惊，缘窗残梦晓闻莺。分明似写文君恨，万怨千愁弦上声。
送客还幽州::李益::惆怅秦城送独归，蓟门云树远依依。秋来莫射南飞雁，从遣乘春更北飞。
柳杨送客::李益::青枫江畔白蘋洲，楚客伤离不待秋。君见隋朝更何事，柳杨南渡水悠悠。
从军北征::李益::天山雪后海风寒，横笛偏吹行路难。碛里征人三十万，一时回向月明看。
听晓角::李益::边霜昨夜堕关榆，吹角当城汉月孤。无限塞鸿飞不度，秋风卷入小单于。
宫怨::李益::露湿晴花春殿香，月明歌吹在昭阳。似将海水添宫漏，共滴长门一夜长。
暮过回乐烽::李益::烽火高飞百尺台，黄昏遥自碛西来。昔时征战回应乐，今日从军乐未回。
奉和武相公郊居寓目::李益::黄扉晚下禁垣钟，归坐南闱山万重。独有月中高兴尽，雪峰明处见寒松。
诣红楼院寻广宣不遇留题::李益::柿叶翻红霜景秋，碧天如水倚红楼。隔窗爱竹无人问，遣向邻房觅户钩。
回军行::李益::关城榆叶早疏黄，日暮沙云古战场。表请回军掩尘骨，莫教士卒哭龙荒。
邠宁春日::李益::桃李年年上国新，风沙日日塞垣人。伤心更见庭前柳，忽有千条欲占春。
古瑟怨::李益::破瑟悲秋已减弦，湘灵沈怨不知年。感君拂拭遗音在，更奏新声明月天。
夜宴观石将军舞::李益::微月东南上戍楼，琵琶起舞锦缠头。更闻横笛关山远，白草胡沙西塞秋。
春夜闻笛::李益::寒山吹笛唤春归，迁客相看泪满衣。洞庭一夜无穷雁，不待天明尽北飞。
扬州送客::李益::南行直入鹧鸪群，万岁桥边一送君。闻道望乡闻不得，梅花暗落岭头云。
统汉峰下::李益::统汉峰西降户营，黄河战骨拥长城。只今已勒燕然石，北地无人空月明。
避暑女冠::李益::雾袖烟裾云母冠，碧琉璃簟井冰寒。焚香欲使三清鸟，静拂桐阴上玉坛。
行舟::李益::柳花飞入正行舟，卧引菱花信碧流。闻道风光满扬子，天晴共上望乡楼。
隋宫燕::李益::燕语如伤旧国春，宫花一落已成尘。自从一闭风光后，几度飞来不见人。
送人归岳阳::李益::烟草连天枫树齐，岳阳归路子规啼。春江万里巴陵戍，落日看沈碧水西。
上汝州郡楼::李益::黄昏鼓角似边州，三十年前上此楼。今日山城对垂泪，伤心不独为悲秋。
临滹沱见蕃使列名::李益::漠南春色到滹沱，碧柳青青塞马多。万里关山今不闭，汉家频许郅支和。
写情::李益::水纹珍簟思悠悠，千里佳期一夕休。从此无心爱良夜，任他明月下西楼。
夜上受降城闻笛::李益::回乐峰前沙似雪，受降城下月如霜。不知何处吹芦管，一夜征人尽望乡。
赴渭北宿石泉驿南望黄堆烽::李益::边城已在虏城中，烽火南飞入汉宫。汉庭议事先黄老，麟阁何人定战功。
逢归信偶寄::李益::无事将心寄柳条，等闲书字满芭蕉。乡关若有东流信，遣送扬州近驿桥。
赠毛仙翁::李益::玉树溶溶仙气深，含光混俗似无心。长愁忽作鹤飞去，一片孤云何处寻。
赠宣大师::李益::一国沙弥独解诗，人人道胜惠林师。先皇诏下征还日，今上龙飞入内时。看月忆来松寺宿，寻花思作杏溪期。因论佛地求心地，秪说常吟是住持。
汉宫词::李益::汉室长陵小市东，珠帘绣户对春风。君王昨日移仙仗，玉辇将迎入汉中。
江南曲::李益::长乐花枝雨点销，江城日暮好相邀。春楼不闭葳蕤锁，绿水回连宛转桥。
宿石邑山中::李益::浮云不共此山齐，山霭苍苍望转迷。晓月暂飞高树里，秋河隔在数峰西。
寄赠衡州杨使君::李益::湘竹斑斑湘水春，衡阳太守虎符新。朝来笑向归鸿道，早晚南飞见主人。
途中寄李二::李益::杨柳含烟灞岸春，年年攀折为行人。好风若借低枝便，莫遣青丝扫路尘。
寄许炼师::李益::扫石焚香礼碧空，露华偏湿蕊珠宫。如何说得天坛上，万里无云月在中。
失题::李益::世故相逢各未闲，百年多在别离间。昨夜秋风今夜雨，不知何处入空山。
塞下曲::李益::伏波惟愿裹尸还，定远何须生入关。莫遣只轮归海窟，仍留一箭射天山。
上黄堆烽::李益::心期紫阁山中月，身过黄堆烽上云。年发已从书剑老，戎衣更逐霍将军。
句::李益::闲庭草色能留马，当路杨花不避人。
赠康洽::李端::黄须康兄酒泉客，平生出入王侯宅。今朝醉卧又明朝，忽忆故乡头已白。流年恍惚瞻西日，陈事苍茫指南陌。声名恒压鲍参军，班位不过扬执戟。迩来七十遂无机，空是咸阳一布衣。后辈轻肥贱衰朽，五侯门馆许因依。自言万物有移改，始信桑田变成海。同时献赋人皆尽，共壁题诗君独在。步出东城风景和，青山满眼少年多。汉家尚壮今则老，发短心长知奈何。华堂举杯白日晚，龙钟相见谁能免。君今已反我正来，朱颜宜笑能几回。借问朦胧花树下，谁家畚插筑高台。
瘦马行::李端::城傍牧马驱未过，一马徘徊起还卧。眼中有泪皮有疮，骨毛焦瘦令人伤。朝朝放在儿童手，谁觉举头看故乡。往时汉地相驰逐，如雨如风过平陆。岂意今朝驱不前，蚊蚋满身泥上腹。路人识是名马儿，畴昔三军不得骑。玉勒金鞍既已远，追奔获兽有谁知。终身枥上食君草，遂与驽骀一时老。傥借长鸣陇上风，犹期一战安西道。
杂歌呈郑锡司空文明::李端::昨宵梦到亡何乡，忽见一人山之阳。高冠长剑立石堂，鬓眉飒爽瞳子方。胡麻作饭琼作浆，素书一帙在柏床。啖我还丹拍我背，令我延年在人代。乃书数字与我持，小儿归去须读之。觉来知是虚无事，山中雪平云覆地。东岭啼猿三四声，卷帘一望心堪碎。蓬莱有梯不可蹑，向海回头泪盈睫。且闻童子是苍蝇，谁谓庄生异蝴蝶。学仙去来辞故人，长安道路多风尘。
杂歌::李端::汉水至清泥则浊，松枝至坚萝则弱。十三女儿事他家，颜色如花终索寞。兰生当门燕巢幕，兰芽未吐燕泥落。为姑偏忌诸嫂良，作妇翻嫌婿家恶。人生照镜须自知，无盐何用妒西施。秦庭野鹿忽为马，巧伪乱真君试思。伯奇掇蜂贤父逐，曾参杀人慈母疑。酒沽千日人不醉，琴弄一弦心已悲。常闻善交无尔汝，谗口甚甘良药苦。山鸡锦翼岂凤凰，陇鸟人言止鹦鹉。向栩非才徒隐灶，田文有命那关户。犀烛江行见鬼神，木人登席呈歌舞。乐生东去终居赵，阳虎北辕翻适楚。世间反复不易陈，缄此贻君泪如雨。
送客东归::李端::昨夜东风吹尽雪，两京路上梅花发。行人相见便东西，日暮溪头饮马别。把君衫袖望垂杨，两行泪下思故乡。
赠郭驸马 一::李端::青春都尉最风流，二十功成便拜侯。金距鬬鸡过上苑，玉鞭骑马出长楸。熏香荀令偏怜少，傅粉何郎不解愁。日暮吹箫杨柳陌，路人遥指凤凰楼。
赠郭驸马 二::李端::方塘似镜草芊芊，初月如钩未上弦。新开金埒看调马，旧赐铜山许铸钱。杨柳入楼吹玉笛，芙蓉出水妒花钿。今朝都尉如相顾，愿脱长裾学少年。
宿淮浦忆司空文明::李端::愁心一倍长离忧，夜思千重恋旧游。秦地故人成远梦，楚天凉雨在孤舟。诸溪近海潮皆应，独树边淮叶尽流。别恨转深何处写，前程唯有一登楼。
送濮阳录事赴忠州::李端::成名不遂双旌远，主印还为一郡雄。赤叶黄花随野岸，青山白水映江枫。巴人夜语孤舟里，越鸟春啼万壑中。闻说古书多未校，肯令才子久西东。
送马尊师::李端::南入商山松路深，石床溪水昼阴阴。云中采药随青节，洞里耕田映绿林。直上烟霞空举手，回经丘垅自伤心。武陵花木应长在，愿与渔人更一寻。
题元注林园::李端::谢家门馆似山林，碧石青苔满树阴。乳鹊眄巢花巷静，鸣鸠鼓翼竹园深。桔槔转水兼通药，方丈留僧共听琴。独有野人箕踞惯，过君始得一长吟。
野寺病居喜卢纶见访::李端::青青麦垅白云阴，古寺无人新草深。乳燕拾泥依古井，鸣鸠拂羽历花林。千年驳藓明山履，万尺垂萝入水心。一卧漳滨今欲老，谁知才子忽相寻。
送皎然上人归山::李端::适来世上岂缘名，适去人间岂为情。古寺山中几日到，高松月下一僧行。云阴鸟道苔方合，雪映龙潭水更清。法主欲归须有说，门人流泪厌浮生。
赠道士::李端::姓氏不书高士传，形神自得逸人风。已传花洞将秦接，更指茅山与蜀通。懒说岁年齐绛老，甘为乡曲号涪翁。终朝卖卜无人识，敝服徒行入市中。
题云际寺准上人房::李端::高僧居处似天台，锡杖铜瓶对绿苔。竹巷雨晴春鸟啭，山房日午老人来。园中鹿过椒枝动，潭底龙游水沫开。独夜焚香礼遗像，空林月出始应回。
山中寄苗员外::李端::鸟鸣花发空山里，衡岳幽人藉草时。既近浅流安笔砚，还因平石布蓍龟。千寻楚水横琴望，万里秦城带酒思。闻说潘安方寓直，与君相见渐难期。
闲园即事赠考功王员外::李端::南陌晴云稍变霞，东风动柳水纹斜。园林带雪潜生草，桃李虽春未有花。幸接上宾登郑驿，羞为长女似黄家。今朝一望还成暮，欲别芳菲恋岁华。
题觉公新兰若::李端::头白禅师何处还，独开兰若树林间。鬼因巫祝传移社，神见天人请施山。猛虎听经金磬动，猕猴献蜜雪窗闲。新斋结誓如相许，愿与雷宗永闭关。
赠道者::李端::窗中忽有鹤飞声，方士因知道欲成。来取图书安枕里，便驱鸡犬向山行。花开深洞仙门小，路过悬桥羽节轻。
代弃妇答贾客::李端::玉垒城边争走马，铜鞮市里共乘舟。鸣环动珮恩无尽，掩袖低巾泪不流。畴昔将歌邀客醉，如今欲舞对君羞。忍怀贱妾平生曲，独上襄阳旧酒楼。
和李舍人直中书对月见寄::李端::名卿步月正淹留，上客裁诗怨别游。素魄近成班女扇，清光远似庾公楼。婵娟更称凭高望，皎洁能传自古愁。盈手入怀皆不见，阳春曲丽转难酬。
卧病闻吉中孚拜官寄元秘书昆季::李端::汉家采使不求声，自慰文章道欲行。毛遂登门虽异赏，韩非入传滥齐名。云归暂爱青山出，客去还愁白发生。年少奉亲皆愿达，敢将心事向玄成。
江上逢柳中庸::李端::旧住衡山曾夜归，见君江客忆荆扉。星沉岭上人行早，月过湖西鹤唳稀。弱竹万株频碍帻，新泉数步一褰衣。今来唯有禅心在，乡路翻成向翠微。
戏赠韩判官绅卿::李端::少寻道士居嵩岭，晚事高僧住沃洲。齿发未知何处老，身名且被外人愁。欲随山水居茅洞，已有田园在虎丘。独怪子猷缘掌马，雪时不肯更乘舟。
送周长史::李端::青枫树里宣城郡，独佐诸侯上板桥。江客亦能传好信，山僧多解说南朝。云阴出浦看帆小，草色连天见雁遥。别有空园落桃杏，知将丝组系兰桡。
题故将军庄::李端::曾将数骑过桑干，遥对单于饬马鞍。塞北征儿谙用剑，关西宿将许登坛。田园芜没归耕晚，弓箭开离出猎难。唯有老身如刻画，犹期圣主解衣看。
夜投丰德寺谒海上人::李端::半夜中峰有磬声，偶寻樵者问山名。上方月晓闻僧语，下界林疏见客行。野鹤巢边松最老，毒龙潜处水偏清。愿得远山知姓字，焚香洗钵过余生。
问张山人疾::李端::先生沈病意何如，蓬艾门前客转疏。不见领徒过绛帐，唯闻与婢削丹书。
江上送客::李端::故人南去汉江阴，秋雨萧萧云梦深。江上见人应下泪，由来远客易伤心。
闺情::李端::月落星稀天欲明，孤灯未灭梦难成。披衣更向门前望，不忿朝来鹊喜声。
送刘侍郎::李端::几人同去谢宣城，未及酬恩隔死生。唯有夜猿知客恨，峄阳溪路第三声。
重送郑宥归蜀因寄何兆::李端::黄花西上路何如，青壁连天雁亦疏。为报长卿休涤器，汉家思见茂陵书。
宿石涧店闻妇人哭::李端::山店门前一妇人，哀哀夜哭向秋云。自说夫因征战死，朝来逢著旧将军。
与道者别::李端::闻说沧溟今已浅，何当白鹤更归来。旧师唯有先生在，忍见门人掩泪回。
长门怨::李端::金壶漏尽禁门开，飞燕昭阳侍寝回。随分独眠秋殿里，遥闻语笑自天来。
忆友怀野寺旧居::李端::自嫌野性共人疏，忆向西林更结庐。寄谢山阴许都讲，昨来频得远公书。
听夜雨寄卢纶::李端::暮雨萧条过凤城，霏霏飒飒重还轻。闻君此夜东林宿，听得荷池几番声。
昭君词::李端::李陵初送子卿回，汉月明时惆怅来。忆著长安旧游处，千门万户玉楼台。
春晚游鹤林寺寄使府诸公::李端::野寺寻春花已迟，背岩惟有两三枝。明朝携酒犹堪醉，为报春风且莫吹。
题沈八斋::畅当::江斋一入何亭亭，因寄沦涟心杳冥。绿绮琴弹白雪引，乌丝绢勒黄庭经。
千叶桃花::杨凭::千叶桃花胜百花，孤荣春晚驻年华。若教避俗秦人见，知向河源旧侣夸。
春中泛舟::杨凭::仙郎归奏过湘东，正值三湘二月中。惆怅满川桃杏醉，醉看还与曲江同。
雨中怨秋::杨凭::辞家远客怆秋风，千里寒云与断蓬。日暮隔山投古寺，钟声何处雨蒙蒙。
秋日独游曲江::杨凭::信马闲过忆所亲，秋山行尽路无尘。主人莫惜松阴醉，还有千钱沽酒人。
寄别::杨凭::晚烟洲雾共苍苍，河雁惊飞不作行。回斾转舟行数里，歌声犹自逐清湘。
边情::杨凭::新种如今屡请和，玉关边上幸无他。欲知北海苦辛处，看取节毛余几多。
早发湘中::杨凭::按节鸣笳中贵催，红旌白斾满船开。迎愁湓浦登城望，西见荆门积水来。
海榴::杨凭::海榴殷色透帘栊，看盛看衰意欲同。若许三英随五马，便将浓艳鬬繁红。
春情::杨凭::暮雨朝云几日归，如丝如雾湿人衣。三湘二月春光早，莫逐狂风缭乱飞。
送客往荆州::杨凭::巴丘过日又登城，云水湘东一日平。若爱春秋繁露学，正逢元凯镇南荆。
赠马炼师::杨凭::心嫌碧落更何从，月帔花冠冰雪容。行雨若迷归处路，近南惟见祝融峰。
湘江泛舟::杨凭::湘川洛浦三千里，地角天涯南北遥。除却同倾百壶外，不愁谁奈两魂销。
送别::杨凭::江岸梅花雪不如，看君驿驭向南徐。相闻不必因来雁，云里飞輧落素书。
赠窦牟::杨凭::直用天才众却瞋，应欺李杜久为尘。南荒不死中华老，别玉翻同西国人。
送客往鄜州::杨凝::新参将相事营平，锦带骍弓结束轻。晓上关城吟画角，暗驰羌马发支兵。回中地近风常急，鄜畤年多草自生。近喜扶阳系戎相，从来卫霍笑长缨。
送客往夏州::杨凝::怜君此去过居延，古塞黄云共渺然。沙阔独行寻马迹，路迷遥指戍楼烟。夜投孤店愁吹笛，朝望行尘避控弦。闻有故交今从骑，何须著论更言钱。
春霁晚望::杨凝::细雨晴深小苑东，春云开气逐光风。雄儿走马神光上，静女看花佛寺中。书剑学多心欲懒，田园荒废望频空。南归路极天连海，惟有相思明月同。
唐昌观玉蘂花::杨凝::瑶华琼蘂种何年，萧史秦嬴向紫烟。时控彩鸾过旧邸，摘花持献玉皇前。
别李协::杨凝::江边日暮不胜愁，送客霑衣江上楼。明月峡添明月照，蛾眉峰似两眉愁。
初次巴陵::杨凝::西江浪接洞庭波，积水遥连天上河。乡信为凭谁寄去，汀洲燕雁渐来多。
上巳::杨凝::帝京元巳足繁华，细管清弦七贵家。此日风光谁不共，纷纷皆是掖垣花。
春怨::杨凝::花满帘栊欲度春，此时夫婿在咸秦。绿窗孤寝难成寐，紫燕双飞似弄人。
送客归常州::杨凝::行到河边从此辞，寒天日远暮帆迟。可怜芳草成衰草，公子归时过绿时。
送别::杨凝::春愁不尽别愁来，旧泪犹长新泪催。相思倘寄相思字，君到扬州扬子回。
送客入蜀::杨凝::剑阁迢迢梦想间，行人归路遶梁山。明朝骑马摇鞭去，秋雨槐花子午关。
残花::杨凝::五马踟蹰在路岐，南来只为看花枝。莺衔蝶弄红芳尽，此日深闺那得知。
戏赠友人::杨凝::湘阴直与地阴连，此日相逢忆醉年。美酒非如平乐贵，十升不用一千钱。
即事寄人::杨凌::中禁鸣钟日欲高，北窗欹枕望频搔。相思寂寞青苔合，唯有春风啼伯劳。
早春雪中::杨凌::新年雨雪少晴时，屡失寻梅看柳期。乡信忆随回雁早，江春寒带故阴迟。
北行留别::杨凌::日日山川烽火频，山河重起旧烟尘。一生孤负龙泉剑，羞把诗书问故人。
秋原野望::杨凌::客雁秋来次第逢，家书频寄两三封。夕阳天外云归尽，乱见青山无数峰。
明妃怨::杨凌::汉国明妃去不还，马驮弦管向阴山。匣中纵有菱花镜，羞对单于照旧颜。
句::杨凌::南园桃李花落尽，春风寂寞摇空枝。
闲园即事寄暕公::司空曙::欲就东林寄一身，尚怜儿女未成人。柴门客去残阳在，药圃虫喧秋雨频。近水方同梅市隐，曝衣多笑阮家贫。深山兰若何时到，羡与闲云作四邻。
题暕上人院::司空曙::闭门不出自焚香，拥褐看山岁月长。雨后绿苔生石井，秋来黄叶遍绳床。身闲何处无真性，年老曾言隐故乡。更说本师同学在，几时携手见衡阳。
长安晓望寄程补阙::司空曙::迢遰山河拥帝京，参差宫殿接云平。风吹晓漏经长乐，柳带晴烟出禁城。天净笙歌临路发，日高车马隔尘行。独有浅才甘未达，多惭名在鲁诸生。
下第日书情寄上叔父::司空曙::微才空觉滞京师，末学曾为叔父知。雪里题诗偏见赏，林间饮酒独令随。游客尽伤春色老，贫居还惜暮阴移。欲归江海寻山去，愿报何人得桂枝。
南原望汉宫::司空曙::荒原空有汉宫名，衰草茫茫雉堞平。连雁下时秋水在，行人过尽暮烟生。西陵歌吹何年绝，南陌登临此日情。故事悠悠不可问，寒禽野水自纵横。
早夏寄元校书::司空曙::独游野径送芳菲，高竹林居接翠微。绿岸草深虫入遍，青藂花尽蝶来稀。珠荷荐果香寒簟，玉柄摇风满夏衣。蓬荜永无车马到，更当斋夜忆玄晖。
赠衡岳隐禅师::司空曙::拥褐安居南岳头，白云高寺见衡州。石窗湖水摇寒月，枫树猿声报夜秋。讲席旧逢山鸟至，梵经初向竺僧求。垂垂身老将传法，因下人间逐北游。
题凌云寺::司空曙::春山古寺遶沧波，石磴盘空鸟道过。百丈金身开翠壁，万龛灯焰隔烟萝。云生客到侵衣湿，花落僧禅覆地多。不与方袍同结社，下归尘世竟如何。
送曲山人之衡州::司空曙::白石先生眉发光，已分甜雪饮红浆。衣巾半染烟霞气，语笑兼和药草香。茅洞玉声流暗水，衡山碧色暎朝阳。千年城郭如相问，华表峩峩有夜霜。
咏古寺花::司空曙::共爱芳菲此树中，千跗万萼裹枝红。迟迟欲去犹回望，覆地无人满寺风。
酬张芬有赦后见赠::司空曙::紫凤朝衔五色书，阳春忽布网罗除。已将心变寒灰后，岂料光生腐草余。建水风烟收客泪，杜陵花竹梦郊居。劳君故有诗相赠，欲报琼瑶恨不如。
发渝州却寄韦判官::司空曙::红烛津亭夜见君，繁弦急管两纷纷。平明分手空江转，唯有猿声满水云。
送卢彻之太原谒马尚书::司空曙::榆落雕飞关塞秋，黄云画角见幷州。翩翩羽骑双旌后，上客亲随郭细侯。
峡口送友人::司空曙::峡口花飞欲尽春，天涯去住泪沾巾。来时万里同为客，今日翻成送故人。
秋日趋府上张大夫::司空曙::重城洞启肃秋烟，共说羊公在镇年。鞞鼓暗惊林叶落，旌旗遥拂雁行偏。石过桥下书曾受，星降人间梦已传。谪吏何能沐风化，空将歌颂拜车前。
登岘亭::司空曙::岘山回首望秦关，南向荆州几日还。今日登临唯有泪，不知风景在何山。
病中嫁女妓::司空曙::万事伤心在目前，一身垂泪对花筵。黄金用尽教歌舞，留与他人乐少年。
江村即事::司空曙::钓罢归来不系船，江村月落正堪眠。纵然一夜风吹去，只在芦花浅水边。
寄卫明府常见短靴褐裘又务持诵是以有末句之赠::司空曙::柴桑官舍近东林，儿稚初髫即道心。侧寄绳床嫌凭几，斜安苔帻懒穿簪。高僧静望山僮逐，走吏喧来水鸭沈。翠竹黄花皆佛性，莫教尘境误相侵。
酬李端校书见赠::司空曙::绿槐垂穗乳乌飞，忽忆山中独未归。青镜流年看发变，白云芳草与心违。乍逢酒客春游惯，久别林僧夜坐稀。昨日闻君到城阙，莫将簪弁胜荷衣。
过卢秦卿旧居::司空曙::五柳茅茨楚国贤，桔槔蔬圃水涓涓。黄花寒后难逢蝶，红叶晴来忽有蝉。韩康助采君臣药，支遁同看内外篇。为问潜夫空着论，如何侍从赋甘泉。
秋园::司空曙::伤秋不是惜年华，别忆春风碧玉家。强向衰藂见芳意，茱萸红实似繁花。
拟百劳歌::司空曙::朱丝纽弦金点杂，双蒂芙蓉共开合。谁家稚女著罗裳，红粉青眉娇暮妆。木难作床牙作席，云母屏风光照壁。玉颜年几新上头，回身敛笑多自羞。红销月落不复见，可惜当时谁拂面。
春送郭大之官::司空曙::明府之官官舍春，春风辞我两三人。可怜江县闲无事，手板支颐独咏贫。
送郑锡::司空曙::汉阳云树清无极，蜀国风烟思不堪。莫怪别君偏有泪，十年曾事晋征南。
送人归黔府::司空曙::伏波箫鼓水云中，长戟如霜大斾红。油幕晓开飞鸟绝，翩翩上将独趋风。
杂兴::司空曙::月没辽城暗出师，双龙金角晓天悲。黄尘满目随风散，不认将军燕尾旗。
岁暮怀崔峒耿𣲗::司空曙::腊月江天见春色，白花青柳疑寒食。洛阳旧社各东西，楚国游人不相识。
观妓::司空曙::翠蛾红脸不胜情，管绝弦余发一声。银烛摇摇尘暗下，却愁红粉泪痕生。
过长林湖西酒家::司空曙::湖草青青三两家，门前桃杏一般花。迁人到处唯求醉，闻说渔翁有酒赊。
过阎采病居::司空曙::每逢佳节何曾坐，唯有今年不得游。张邴卧来休送客，菊花枫叶向谁秋。
酬崔峒见寄::司空曙::趋陪禁掖雁行随，迁放江潭鹤发垂。素浪遥疑太液水，青枫忽似万年枝。嵩南春遍愁魂梦，壶口云深隔路岐。共望汉朝多沛泽，苍蝇早晚得先知。
送王尊师归湖州::司空曙::烟芜满洞青山遶，幢节飘空紫凤飞。金阙乍看迎日丽，玉箫遥听隔花微。多开石髓供调膳，时御霓裳奉易衣。莫学辽东华表上，千年始欲一回归。
送张炼师还峨嵋山::司空曙::太一天坛天柱西，垂萝为幌石为梯。前登灵境青霄绝，下视人间白日低。松籁万声和管磐，丹光五色杂虹蜺。春山一入寻无路，鸟响烟深水满溪。
送皋法师::司空曙::江草知寒柳半衰，行吟怨别独迟迟。何人讲席投如意，唯有东林远法师。
送郑佶归洛阳::司空曙::苍苍楚色水云间，一醉春风送尔还。何处乡心最堪羡，汝南初见洛阳山。
雪二首 一::司空曙::乐游春苑望鹅毛，宫殿如星树似毫。漫漫一川横渭水，太阳初出五陵高。
雪二首 二::司空曙::王屋南崖见洛城，石龛松寺上方平。半山槲叶当窗下，一夜曾闻雪打声。
杜鹃行::司空曙::古时杜宇称望帝，魂作杜鹃何微细。跳枝窜叶树木中，抢翔瞥捩雌随雄。毛衣惨黑自憔悴，众鸟安肯相尊崇。隳形不敢栖华屋，短翮唯愿巢深丛。穿皮啄朽觜欲秃，苦饥始得食一虫。谁言养雏不自哺，此语亦足为愚蒙。声音咽哕若有谓，号啼略与婴儿同。口干垂血转迫促，似欲上诉于苍穹。蜀人闻之皆起立，至今相效传遗风。乃知变化不可穷，岂知昔日居深宫，嫔妃左右如花红。
寄胡居士::司空曙::日暖风微南陌头，青田红树起春愁。伯劳相逐行人别，岐路空归野水流。遍地寻僧同看雪，谁期载酒共登楼。为言惆怅嵩阳寺，明月高松应独游。
书情寄上苏州韦使君兼呈吴县李明府::崔峒::数年湖上谢浮名，竹杖纱巾遂性情。云外有时逢寺宿，日西无事傍江行。陶潜县里看花发，庾亮楼中对月明。谁念献书来万里，君王深在九重城。
题桐庐李明府官舍::崔峒::讼堂寂寂对烟霞，五柳门前聚晓鸦。流水声中视公事，寒山影里见人家。观风竞美新为政，计日还知旧触邪。可惜陶潜无限酒，不逢篱菊正开花。
赠窦十九::崔峒::灵台暮宿意多违，木落花开羡客归。江海几时传锦字，风尘不觉化缁衣。山阳会里同人少，灞曲农时故老稀。幸得汉皇容直谏，怜君未遇觉人非。
虔州见郑表新诗因以寄赠::崔峒::梅花岭里见新诗，感激情深过楚词。平子四愁今莫比，休文八咏自同时。萍乡露冕真堪惜，凤沼鸣珂已讶迟。才子风流定难见，湖南春草但相思。
赠元秘书::崔峒::旧书稍稍出风尘，孤客逢秋感此身。秦地谬为门下客，淮阴徒笑市中人。也闻阮籍寻常醉，见说陈平不久贫。幸有故人茅屋在，更将心事问情亲。
送韦八少府判官归东京::崔峒::玄成世业紫真官，文似相如貌胜潘。鸿雁南飞人独去，云山一别岁将阑。清淮水急桑林晚，古驿霜多柿叶寒。琼树相思何日见，银钩数字莫为难。
送冯八将军奏事毕归滑台幕府::崔峒::王门别后到沧洲，帝里相逢俱白头。自欢马卿常带疾，还嗟李广不封侯。棠梨宫里瞻龙衮，细柳营中著虎裘。想到滑台桑叶落，黄河东注杏园秋。
送王侍御佐婺州::崔峒::闻君作尉向江潭，吴越风烟到自谙。客路寻常经竹径，人家大底傍山岚。缘溪花木偏宜远，避地衣冠尽向南。惟有夜猿啼海树，思乡望北意难堪。
越中送王使君赴江华::崔峒::皂盖春风自越溪，独寻芳树桂阳西。远水浮云随马去，空山弱筿向云低。遥知异政荆门北，旧许新诗康乐齐。万里相思在何处，九疑残雪白猿啼。
送皇甫冉往白田::崔峒::江边尽日雉鸣飞，君向白田何日归。楚地蒹葭连海迥，隋朝杨柳映堤稀。津楼故市无行客，山馆空庭闭落晖。试问疲人与征战，使君双泪定沾衣。
题兰若::崔峒::绝顶茅庵老此生，寒云孤木独经行。世人那得知幽迳，遥向青峰礼磬声。
送贺兰广赴选::崔峒::而今用武尔攻文，流辈干时独卧云。白发青袍趋会府，定应衡镜却惭君。
清江曲内一绝::崔峒::八月长江去浪平，片帆一道带风轻。极目不分天水色，南山南是岳阳城。
武康郭外望许纬先生山居::崔峒::湖上千峰带落晖，白云开处见柴扉。松门一迳仍生草，应是仙人向郭稀。
送孙德谕罢官往黔州::苗发::中岁分符典石城，两朝趋陛谒承明。阙下昨承归老疏，天南今切去乡情。亲知握手三秋别，几杖扶身万里行。伯道暮年无嗣子，欲将家事托门生。
咏被中绣鞋::夏侯审::云里蟾钩落凤窝，玉郎沈醉也摩挲。陈王当日风流减，只向波间见袜罗。
塞上曲二首 一::王烈::红颜岁岁老金微，砂碛年年卧铁衣。白草城中春不入，黄花戍上雁长飞。
塞上曲二首 二::王烈::孤城夕对戍楼闲，回合青冥万仞山。明镜不须生白发，风沙自解老红颜。
古词::卫象::鹊血雕弓湿未干，䴙鹈新淬剑光寒。辽东老将鬓成雪，犹向旄头夜夜看。
晴江秋望::崔季卿::八月长江万里晴，千帆一道带风轻。尽日不分天水色，洞庭南是岳阳城。
赠兄::何兆::洛阳纸价因兄贵，蜀地红笺为弟贫。南北东西九千里，除兄与弟更无人。
玉蘂花::何兆::羽车潜下玉龟山，尘世何缘睹蕣颜。惟有多情天上雪，好风吹上绿云鬟。
句::何兆::芙蓉十二池心漏，薝卜三千灌顶香。
陆胜宅秋暮雨中探韵同作::张南史::同人永日自相将，深竹闲园偶辟疆。已被秋风教忆鲙，更闻寒雨劝飞觞。归心莫问三江水，旅服徒沾九日霜。醉里欲寻骑马路，萧条几处有垂杨。
春日道中寄孟侍御::张南史::春来游子傍归路，时有白云遮独行。水流乱赴石潭响，花开不知山树名。谁家鱼网求鲜食，几处人烟事火耕。昨日已尝村酒熟，一杯思与孟嘉倾。
江北春望赠皇甫补阙::张南史::闲园柳绿井桃红，野径荒墟左右通。清迥独连江水北，芳菲更似洛城东。时看雨歇人归岫，每觉潮来树起风。闻道金门堪避世，何须身与海鸥同。
酬张二仓曹杨子闲居见寄兼呈韩郎中左补阙皇甫冉::张南史::孤云独鹤自悠悠，别后经年尚泊舟。渔父致词相借问，仙郎能赋许依投。折芳远计三春草，乘兴闲看万里流。莫怪杜门频乞假，不堪扶病拜龙楼。
秋夜闻雁寄南十五兼呈空和尚::张南史::晚节闻君道趣深，结茅栽树近东林。禅师几度曾摩顶，高士何年更发心。北渚三更闻过雁，西城万木动寒砧。不见支公与玄度，相思拥膝坐长吟。
凉州行::王建::凉州四边沙皓皓，汉家无人开旧道。边头州县尽胡兵，将军别筑防秋城。万里人家皆已没，年年旌节发西京。多来中国收妇女，一半生男为汉语。蕃人旧日不耕犂，相学如今种禾黍。驱羊亦著锦为衣，为惜毡裘防鬬时。养蚕缫茧成匹帛，那堪绕帐作旌旗。城头山鸡鸣角角，洛阳家家学胡乐。
寒食行::王建::寒食家家出古城，老人看屋少年行。丘垅年年无旧道，车徒散行入衰草。牧儿驱牛下冢头，畏有家人来洒扫。远人无坟水头祭，还引妇姑望乡拜。三日无火烧纸钱，纸钱那得到黄泉。但看垅上无新土，此中白骨应无主。
垅头水::王建::垅水何年垅头别，不在山中亦呜咽。征人塞耳马不行，未到垅头闻水声。谓是西流入蒲海，还闻北去绕龙城。垅东垅西多屈曲，野麋饮水长簇簇。胡兵夜回水旁住，忆著来时磨剑处。向前无井复无泉，放马回看垅头树。
北邙行::王建::北邙山头少闲士，尽是洛阳人旧墓。旧墓人家归葬多，堆著黄金无买处。天涯悠悠葬日促，冈坂崎岖不停毂。高张素幕绕铭旌，夜唱挽歌山下宿。洛阳城北复城东，魂车祖马长相逢。车辙广若长安路，蒿草少于松柏树。涧底盘陀石渐稀，尽向坟向作羊虎。谁家石碑文字灭，后人重取书年月。朝朝车马送葬回，还起大宅与高台。
温泉宫行::王建::十月一日天子来，青绳御路无尘埃。宫前内里汤各别，每个白玉芙蓉开。朝元阁向山上起，城绕青山龙暖水。夜开金殿看星河，宫女知更月明里。武皇得仙王母去，山鸡昼鸣宫中树。温泉决决出宫流，宫使年年修玉楼。禁兵去尽无射猎，日西麋鹿登城头。棃园弟子偷曲谱，头白人间教歌舞。
春词::王建::红烟满户日照梁，天丝软弱虫飞扬。菱花霍霍绕帷光，美人对镜着衣裳。庭中并种相思树，夜夜还栖双凤凰。
辽东行::王建::辽东万里辽水曲，古戍无城复无屋。黄云盖地雪作山，不惜黄金买衣服。战回各自收弓箭，正西回面家乡远。年年郡县送征人，将与辽东作丘坂。宁为草木乡中生，有身不向辽东行。
塞上梅::王建::天山路傍一株梅，年年花发黄云下。昭君已殁汉使回，前后征人惟系马。日夜风吹满陇头，还随陇水东西流。此花若近长安路，九衢年少无攀处。
戴胜词::王建::戴胜谁与尔为名，木中作窠墙上鸣。声声催我急种毂，人家向田不归宿。紫冠采采褐羽斑，衔得蜻蜓飞过屋。可怜白鹭满绿池，不如戴胜知天时。
秋千词::王建::长长丝绳紫复碧，袅袅横枝高百尺。少年儿女重秋千，盘巾结带分两边。身轻裙薄易生力，双手向空如鸟翼。下来立定重系衣，复畏斜风高不得。傍人送上那足贵，终赌鸣珰鬬自起。回回若与高树齐，头上宝钗从堕地。眼前争胜难为休，足踏平地看始愁。
开池得古钗::王建::美人开池北堂下，拾得宝钗金未化。凤凰半在双股齐，钿花落处生黄泥。当时堕地觅不得，暗想窗中还夜啼。可知将来对夫婿，镜前学梳古时髻。莫言至死亦不遗，还似前人初得时。
赛神曲::王建::男抱琵琶女作舞，主人再拜听神语。新妇上酒勿辞勤，使尔舅姑无所苦。椒浆湛湛桂座新，一双长箭系红巾。但愿牛羊满家宅，十月报赛南山神。青天无风水复碧，龙马上鞍牛服轭。纷纷醉舞踏衣裳，把酒路旁劝行客。
田家留客::王建::人家少能留我屋，客有新浆马有粟。远行僮仆应苦饥，新妇厨中炊欲熟。不嫌田家破门户，蚕房新泥无风土。行人但饮莫畏贫，明府上来何苦辛。丁宁回语屋中妻，有客勿令儿夜啼。双冢直西有县路，我教丁男送君去。
精卫词::王建::精卫谁教尔填海，海边石子青磊磊。但得海水作枯池，海中鱼龙何所为。口穿岂为空衔石，山中草木无全枝。朝在树头暮海里，飞多羽折时堕水。高山未尽海未平，愿我身死子还生。
老妇叹镜::王建::嫁时明镜老犹在，黄金镂画双凤背。忆昔咸阳初买来，灯前自绣芙蓉带。十年不开一片铁，长向暗中梳白发。今日后床重照看，生死终当此长别。
别鹤曲::王建::主人一去池水绝，池鹤散飞不相别。青天漫漫碧水重，知向何山风雪中。万里虽然音影在，两心终是死生同。池边巢破松树死，树头年年乌生子。
乌栖曲::王建::章华宫人夜上楼，君王望月西山头。夜深宫殿门不锁，白露满山山叶堕。
白纻歌二首 一::王建::天河漫漫北斗璨，宫中乌啼知夜半。新缝白纻舞衣成，来迟邀得吴王迎。低鬟转面掩双袖，玉钗浮动秋风生。酒多夜长夜未晓，月明灯光两相照，后庭歌声更窈窕。
白纻歌二首 二::王建::馆娃宫中春日暮，荔枝木瓜花满树。城头乌栖休击鼓，青蛾弹瑟白纻舞。夜天曈曈不见星，宫中火照西江明。美人醉起无次第，堕钗遗珮满中庭。此时但愿可君意，回昼为宵亦不寐，年年奉君君莫弃。
失钗怨::王建::贫女铜钗惜于玉，失却来寻一日哭。嫁时女伴与作妆，头戴此钗如凤凰。双杯行酒六亲喜，我家新妇宜拜堂。镜中乍无失髻样，初起犹疑在床上。高楼翠钿飘舞尘，明日从头一遍新。
春燕词::王建::新燕新燕何不定，东家绿池西家井。飞鸣当户影悠扬，一遶檐头一遶梁。黄姑说向新妇女，去年堕子污衣箱。已能辞山复过海，幸我堂前故巢在。求食慎勿爱高飞，空中饥鸢为尔害。辛勤作窠在画梁，愿得年年主人富。
主人故池::王建::高池高阁上连起，荷叶团团盖秋水。主人已远凉风生，旧客不来芙蓉死。
古宫怨::王建::乳乌哑哑飞复啼，城头晨夕宫中栖。吴王别殿绕江水，后宫不开美人死。
赠离曲::王建::合欢叶堕梧桐秋，鸳鸯背飞水分流。少年使我忽相弃，雌号雄鸣夜悠悠。夜长月没虫切切，冷风入房灯焰灭。若知中路各西东，彼此不忘同心结。收取头边蛟龙枕，留着箱中双雉裳。我今焚却旧房物，免使他人登尔床。
宛转词::王建::宛宛转转胜上纱，红红绿绿苑中花。纷纷泊泊夜飞鸦，寂寂寞寞离人家。
水夫谣::王建::苦哉生长当驿边，官家使我牵驿船。辛苦日多乐日少，水宿沙行如海鸟。逆风上水万斛重，前驿迢迢后淼淼。半夜缘堤雪和雨，受他驱遣还复去。衣寒衣湿披短蓑，臆穿足裂忍痛何。到明辛苦无处说，齐声腾踏牵船出。一间茆屋何所值，父母之乡去不得。我愿此水作平田，长使水夫不怨天。
田家行::王建::男声欣欣女颜悦，人家不怨言语别。五月虽热麦风清，檐头索索缲车鸣。野蚕作茧人不取，叶间扑扑秋蛾生。麦收上场绢在轴，的知输得官家足。不望入口复上身，且免向城卖黄犊。回家衣食无厚薄，不见县门身即乐。
去妇::王建::新妇去年胼手足，衣不暇缝蚕废簇。白头使我忧家事，还如夜里烧残烛。当初为取傍人语，岂道如今自辛苦。在时纵嫌织绢迟，有丝不上邻家机。
神树词::王建::我家家西老棠树，须晴即晴雨即雨。四时八节上杯盘，愿神莫离神处所。男不着丁女在舍，官事上下无言语。老身长健树婆娑，万岁千年作神主。
祝鹊::王建::神鹊神鹊好言语，行人早回多利赂。我今庭中栽好树，与汝作巢当报汝。
古谣::王建::一东一西垅头水，一聚一散天边霞。一来一去道上客，一颠一倒池中麻。
海人谣::王建::海人无家海里住，采珠役象为岁赋。恶波横天山塞路，未央宫中常满库。
七夕曲::王建::河边独自看星宿，夜织天丝难接续。抛梭振镊动明珰，为有秋期眠不足。遥愁今夜河水隔，龙驾车辕鹊填石。流苏翠帐星渚间，环珮无声灯寂寂。两情缠绵忽如故，复畏秋风生晓路。幸回郎意且斯须，一年中别今始初，明星未出少停车。
两头纤纤::王建::两头纤纤青玉玦，半白半黑头上发。偪偪仆仆春冰裂，磊磊落落桃花结。
寄远曲::王建::美人别来无处所，巫山月明湘江雨。千回相见不分明，井底看星梦中语。两心相对尚难知，何况万里不相疑。
伤韦令孔雀词::王建::可怜孔雀初得时，美人为尔别开池。池边凤凰作伴侣，羌声鹦鹉无言语。雕笼玉架嫌不栖，夜夜思归向南舞。如今憔悴人见恶，万里更求新孔雀。热眠雨水饥拾虫，翠尾盘泥金彩落。多时人养不解飞，海山风黑何处归。
伤邻家鹦鹉词::王建::东家小女不惜钱，买得鹦鹉独自怜。自从死却家中女，无人更共鹦鹉语。十日不饮一滴浆，泪渍绿毛头似鼠。舌关哑咽畜哀怨，开笼放飞离人眼。短声亦绝翠臆翻，新墓崔嵬旧巢远。此禽有志女有灵，定为连理相并生。
东征行::王建::桐柏水西贼星落，枭雏夜飞林木恶。相国刻日波涛清，当朝自请东南征。舍人为宾侍郎副，晓觉蓬莱欠珮声。玉阶舞蹈谢旌节，生死向前山可穴。同时赐马幷赐衣，御楼看带弓刀发。马前猛士三百人，金书左右红旗新。司庖常膳皆得对，好事将军封尔身。男儿生杀在手里，营门老将皆忧死。曈曈白日当南山，不立功名终不还。
荆门行::王建::江边行人暮悠悠，山头殊未见荆州。岘亭西南路多曲，栎林深深石镞镞。看炊红米煮白鱼，夜向鸡鸣店家宿。南中三月蚊蚋生，黄昏不闻人语声。生纱帷疏薄如雾，隔衣噆肤耳边鸣。欲明不待灯火起，唤得官船过蛮水。女儿停客茆屋新，开门扫地桐花里。犬声扑扑寒溪烟，人家烧竹种山田。巴云欲雨薰石热，麋鹿度江虫出穴。大蛇过处一山腥，野牛惊跳双角折。斜分汉水横千山，山青水绿荆门关。向前问个长沙路，旧是屈原沈溺处。谁家丹旐已南来，逢著流人从此去。月明山鸟多不栖，下枝飞上高枝啼。主人念远心不怿，罗衫卧对章台夕。红烛交横各自归，酒醒还是他乡客。壮年留滞尚思家，况复白头在天涯。
镜听词::王建::重重摩挲嫁时镜，夫婿远行凭镜听。回身不遣别人知，人意丁宁镜神圣。怀中收拾双锦带，恐畏街头见惊怪。嗟嗟际际下堂阶，独自灶前来跪拜。出门愿不闻悲哀，郎在任郎回未回。月明地上人过尽，好语多同皆道来。卷帷上床喜不定，与郎裁衣失翻正。可中三日得相见，重绣锦囊磨镜面。
行宫词::王建::上阳宫到蓬莱殿，行宫岩岩遥相见。向前天子行幸多，马蹄车辙山川遍。当时州县每年修，皆留内人看玉案。禁兵夺得明堂后，长闭桃源与绮绣。开元歌舞古草头，梁州乐人世嫌旧。官家乏人作宫户，不泥宫墙斫宫树。两边仗屋半崩摧，夜火入林烧殿柱。休封中岳六十年，行宫不见人眼穿。
羽林行::王建::长安恶少出名字，楼下劫商楼上醉。天明下直明光宫，散入五陵松柏中。百回杀人身合死，赦书尚有收城功。九衢一日消息定，乡吏籍中重改姓。出来依旧属羽林，立在殿前射飞禽。
射虎行::王建::自去射虎得虎归，官差射虎得虎迟。独行以死当虎命，两人因疑终不定。朝朝暮暮空手回，山下绿苗成道径。远立不敢污箭镞，闻死还来分虎肉。惜留猛虎着深山，射杀恐畏终身闲。
寻橦歌::王建::人间百戏皆可学，寻橦不比诸余乐。重梳短髻下金钿，红帽青巾各一边。身轻足捷胜男子，绕竿四面争先缘。习多依附攲竿滑，上下蹁跹皆著袜。翻身垂颈欲落地，却住把腰初似歇。大竿百夫擎不起，袅袅半在青云里。纤腰女儿不动容，戴行直舞一曲终。回头但觉人眼见，矜难恐畏天无风。险中更险何曾失，山鼠悬头猿挂膝。小垂一手当舞盘，斜惨双蛾看落日。斯须改变曲解新，贵欲欢他平地人。散时满面生颜色，行步依前无气力。
关试后筵上别同人::杜荀鹤::日午离筵到夕阳，明朝秦地与吴乡。同年多是长安客，不信行人欲断肠。
鸬鹚::杜荀鹤::一般毛羽结群飞，雨岸烟汀好景时。深水有鱼衔得出，看来却是鹭鹚饥。
宿村舍::杜荀鹤::野人于我有何情，半掩柴门向月明。深夜欲眠眠未著，一丛寒木一猿声。
题新雁::杜荀鹤::暮天新雁起汀洲，红蓼花疏水国秋。想得故园今夜月，几人相忆在江楼。
离家::杜荀鹤::丈夫三十身如此，疲马离乡懒着鞭。槐柳路长愁杀我，一枝蝉到一枝蝉。
旅舍遇雨::杜荀鹤::月华星彩坐来收，岳色江声暗结愁。半夜灯前十年事，一时和雨到心头。
送人归淝上::杜荀鹤::巢湖春涨喻溪深，才过东关见故林。莫道南来总无利，水亭山寺二年吟。
自遣::杜荀鹤::粝食麤衣随分过，堆金积帛欲如何。百年身后一丘土，贫富高低争几多。
闻子规::杜荀鹤::楚天空阔月成轮，蜀魄声声似告人。啼得血流无用处，不如缄口过残春。
秋夜苦吟::杜荀鹤::吟尽三更未着题，竹风松雨共凄凄。此时若有人来听，始觉巴猿不解啼。
秋夜闻砧::杜荀鹤::荒凉客舍眠秋色，砧杵家家弄月明。不及巴山听猿夜，三声中有不愁声。
将过湖南经马当山庙因书三绝 一::杜荀鹤::人说马当波浪险，我经波浪似通衢。大凡君子行藏是，自有龙神卫过湖。
将过湖南经马当山庙因书三绝 二::杜荀鹤::贪残官吏虔诚谒，毒害商人沥胆过。祗怕马当山下水，不知平地有风波。
将过湖南经马当山庙因书三绝 三::杜荀鹤::九江连海一般深，未必船经庙下沈。头上苍苍没瞒处，不如平取一生心。
梁王坐上赋无云雨::杜荀鹤::同是乾坤事不同，雨丝飞洒日轮中。若教阴郎长相似，争表梁王造化功。
小松::杜荀鹤::自小刺头深草里，而今渐觉出蓬蒿。时人不识凌云木，直待凌云始道高。
醉书僧壁::杜荀鹤::九华山色真堪爱，留得高僧尔许年。听我吟诗供我酒，不曾穿得判斋钱。
寄李隐居::杜荀鹤::自小栖玄到老闲，如云如鹤住应难。溪山不必将钱买，赢得来来去去看。
上蜀王::张道古::封章才达冕旒前，黜诏俄离玉座端。二乱岂由明主用，五危终被佞臣弹。西巡凤府非为固，东播銮舆卒未安。谏疏至今如可在，谁能更与读来看。
杨岐山::唐廪::逗竹穿花越几村，还从旧路入云门。翠微不闭楼台出，清吹频回水石喧。天外鹤归松自老，岩间僧逝塔空存。重来白首良堪喜，朝露浮生不足言。
吹笙引::王毂::娲皇遗音寄玉笙，双成传得何凄清。丹穴娇雏七十只，一时飞上秋天鸣。水泉迸泻急相续，一束宫商裂寒玉。旖旎香风绕指生，千声妙尽神仙曲。曲终满席悄无语，巫山冷碧愁云雨。
玉树曲::王毂::陈宫内宴明朝日，玉树新妆逞娇逸。三阁霞明天上开，灵鼍振攂神仙出。天花数朵风吹绽，对舞轻盈瑞香散。金管红弦旖旎随，霓旌玉佩参差转。璧月夜满楼风轻，莲舌泠泠词调新。当行狎客尽持禄，直谏犯颜无一人。歌舞未终乐未阕，晋王剑上黏腥血。君臣犹在醉乡中，一面已无陈日月。圣唐御宇三百祀，濮上桑间宜禁止。请停此曲归正声，愿将雅乐调元气。
苦热行::王毂::祝融南来鞭火龙，火旗焰焰烧天红。日轮当午凝不去，万国如在洪炉中。五岳翠干云彩灭，阳侯海底愁波竭。何当一夕金风发，为我扫却天下热。
暑日题道边树::王毂::火轮迸焰烧长空，浮埃扑面愁朦朦。羸童走马喘不进，忽逢碧树含清风。清风留我移时住，满地浓阴懒前去。却叹人无及物功，不似团团道边树。
刺桐花::王毂::南国清和烟雨辰，刺桐夹道花开新。林梢簇簇红霞烂，暑天别觉生精神。秾英鬬火欺朱槿，栖鹤惊飞翅忧烬。直疑青帝去匆匆，收拾春风浑不尽。
梦仙谣三首 一::王毂::前程渐觉风光好，琪花片片粘瑶草。有人遗我五色丹，一粒吞之后天老。
梦仙谣三首 二::王毂::青童递酒金觞疾，列坐红霞神气逸。笑说留连数日间，已是人间一千日。
梦仙谣三首 三::王毂::瑶台绛节游皆遍，异果奇花香扑面。松窗梦觉却神清，残月林前三两片。
秋::王毂::蝉噪古槐疏叶下，树衔斜日映孤城。欲知潘鬓愁多少，一夜新添白数茎。
牡丹::王毂::牡丹妖艳乱人心，一国如狂不惜金。曷若东园桃与李，果成无语自垂阴。
投节度邢公::褚载::西风昨夜坠红兰，一宿邮亭事万般。无地可耕归不得，有恩堪报死何难。流年怕老看将老，百计求安未得安。一卷新书满怀泪，频来门馆诉饥寒。
贺赵观文重试及第::褚载::一枝仙桂两回春，始觉文章可致身。已把色丝要上第，又将彩笔冠群伦。龙泉再淬方知利，火浣重烧转更新。今日街头看御榜，大能荣耀苦心人。
赠道士::褚载::簪星曳月下蓬壶，曾见东皋种白榆。六甲威灵藏瑞检，五龙雷电遶霜都。惟教鹤探丹丘信，不使人窥太乙炉。闻说葛陂风浪恶，许骑青鹿从行无。
晓发::褚载::贪路贪名须早发，枕前无计暂裴回。才闻鸡唱呼童起，已有铃声过驿来。衣湿乍惊霑雾露，马行仍未见尘埃。朝朝陌上侵星去，待得酬身了便回。
晓感::褚载::晓鼓冬冬星汉微，佩金鸣玉鬬光辉。出门各自争岐路，至老何人免是非。大道不应由曲取，浮生还要略知机。故园华表高高在，可得不如丁令威。
南徐晚望::褚载::芳草铺香晚岸晴，岸头含醉去来行。僧归岳外残钟寺，日下江边调角城。入浙孤帆知楚信，过淮疏雨带潮声。如今未免风尘役，宁敢匆匆便濯缨。
瀑布::褚载::泻雾倾烟撼撼雷，满山风雨助喧豗。争知不是青天阙，扑下银河一半来。
定鼎门::褚载::郏鄏城高门倚天，九重踪迹尚依然。须知道德无关锁，一闭乾坤一万年。
陈仓驿::褚载::锦翼花冠安在哉，雄飞雌伏尽尘埃。一双童子应惆怅，不见真人更猎来。
长城::褚载::秦筑长城比铁牢，蕃戎不敢过临洮。焉知万里连云色，不及尧阶三尺高。
吊秦叟::褚载::市西楼店金千秤，渭北田园粟万锺。儿被杀伤妻被虏，一身随驾到三峰。
云::褚载::尽日看云首不回，无心都大似无才。
鹤::褚载::欲洗霜翎下涧边，却嫌菱刺污香泉。沙鸥浦雁应惊讶，一举扶摇直上天。
句::褚载::相逢多是醉醺然，应有囊中子母钱。有兴欲沽红麹酒，无人同上翠旌楼。星斗离披烟霭收，玉蟾蜍耀海东头。鹿胎冠子水晶簪，长啸欹眠紫桂阴。躞蹀马摇金络脑，婵娟人坠玉搔头。狂歌放饮浑成性，知道逍遥出俗笼。除却洛阳才子后，更谁封恨吊怀沙。莲浦浪澄堪倚钓，柳堤风煖好垂鞭。上马等闲销白日，出门轻薄倚黄金。净名方丈虽然病，曼倩年涯未有多。
江南清明::郑准::吴山楚驿四年中，一见清明一改容。旅恨共风连夜起，韶光随酒着人浓。延兴门外攀花别，采石江头带雨逢。无限归心何计是，路边戈甲正重重。
题宛陵北楼::郑准::雨来风静绿芜藓，凭著朱阑思浩然。人语独耕烧后岭，鸟飞斜没望中烟。松梢半露藏云寺，滩势横流出浦船。若遣谢宣城不死，必应吟尽夕阳川。
寄进士崔鲁范::郑准::洛阳才子旧交知，别后干戈积咏思。百战市朝千里梦，三年风月几篇诗。山高雁断音书绝，谷背莺寒变化迟。会待路宁归得去，酒楼渔浦重相期。
云::郑准::片片飞来静又闲，楼头江上复山前。飘零尽日不归去，点破清光万里天。
下第题青龙寺僧房::韦庄::千蹄万毂一枝芳，要路无媒果自伤。题柱未期归蜀国，曳裾何处谒吴王。马嘶春陌金羁闹，鸟睡花林绣羽香。酒薄恨浓消不得，却将惆怅问支郎。
虢州涧东村居作::韦庄::东南骑马出郊坰，回首寒烟隔郡城。清涧涨时翘鹭喜，绿桑疏处哺牛鸣。儿童见少生于客，奴仆骄多倨似兄。试望家田还自适，满畦秋水稻苗平。
送日本国僧敬龙归::韦庄::扶桑已在渺茫中，家在扶桑东更东。此去与师谁共到，一船明月一帆风。
对酒::韦庄::何用岩栖隐姓名，一壶春酎可忘形。伯伦若有长生术，直到如今醉未醒。
尹喜宅::韦庄::荒原秋殿柏萧萧，何代风烟占寂寥。紫气已随仙仗去，白云空向帝乡消。蒙蒙暮雨春鸡唱，漠漠寒芜雪兔跳。欲问灵踪无处所，十洲空阔阆山遥。
途中望雨怀归::韦庄::满空寒雨漫霏霏，去路云深锁翠微。牧竖远当烟草立，饥禽闲傍渚田飞。谁家树压红榴折，几处篱悬白菌肥。对此不堪乡外思，荷蓑遥羡钓人归。
古离别::韦庄::晴烟漠漠柳毵毵，不那离情酒半酣。更把玉鞭云外指，断肠春色在江南。
柳谷道中作却寄::韦庄::马前红叶正纷纷，马上离情断杀魂。晓发独辞残月店，暮程遥宿隔云村。心如岳色留秦地，梦逐河声出禹门。莫怪苦吟鞭拂地，有谁倾盖待王孙。
秋日早行::韦庄::上马萧萧襟袖凉，路穿禾黍绕宫墙。半山残月露华冷，一岸野风莲萼香。烟外驿楼红隐隐，渚边云树暗苍苍。行人自是心如火，兔走乌飞不觉长。
叹落花::韦庄::一夜霏微露湿烟，晓来和泪丧婵娟。不随残雪埋芳草，尽逐香风上舞筵。西子去时遗笑靥，谢娥行处落金钿。飘红堕白堪惆怅，少别秾华又隔年。
宫怨::韦庄::一辞同辇闭昭阳，耿耿寒宵禁漏长。钗上翠禽应不返，镜中红艳岂重芳。萤低夜色栖瑶草，水咽秋声傍粉墙。展转令人思蜀赋，解将惆怅感君王。
关河道中::韦庄::槐陌蝉声柳市风，驿楼高倚夕阳东。往来千里路长在，聚散十年人不同。但见时光流似箭，岂知天道曲如弓。平生志业匡尧舜，又拟沧浪学钓翁。
题盘豆驿水馆后轩::韦庄::极目晴川展画屏，地从桃塞接蒲城。滩头鹭占清波立，原上人侵落照耕。去雁数行天际没，孤云一点净中生。冯轩尽日不回首，楚水吴山无限情。
寓言::韦庄::黄金日日销还铸，仙桂年年折又生。兔走乌飞如未息，路尘终见泰山平。
题裴端公郊居::韦庄::暂随红斾佐藩方，高迹终期卧故乡。已近水声开涧户，更侵山色架书堂。蒲生岸脚青刀利，柳拂波心绿带长。莫夺野人樵牧兴，白云不识绣衣郎。
登咸阳县楼望雨::韦庄::乱云如兽出山前，细雨和风满渭川。尽日空蒙无所见，雁行斜去字联联。
贵公子::韦庄::大道青楼御苑东，玉栏仙杏压枝红。金铃犬吠梧桐月，朱鬣马嘶杨柳风。流水带花穿巷陌，夕阳和树入帘栊。瑶池宴罢归来醉，笑说君王在月宫。
听赵秀才弹琴::韦庄::满匣冰泉咽又鸣，玉音闲澹入神清。巫山夜雨弦中起，湘水清波指下生。蜂簇野花吟细韵，蝉移高柳迸残声。不须更奏幽兰曲，卓氏门前月正明。
观猎::韦庄::苑墙东畔欲斜晖，傍苑穿花兔正肥。公子喜逢朝罢日，将军夸换战时衣。鹘翻锦翅云中落，犬带金铃草上飞。直待四郊高鸟尽，掉鞍齐向国门归。
三堂东湖作::韦庄::满塘秋水碧泓澄，十亩菱花晚镜清。景动新桥横蝃蝀，岸铺芳草睡䴔䴖。蟾投夜魄当湖落，岳倒秋莲入浪生。何处最添诗客兴，黄昏烟雨乱蛙声。
放榜日作::韦庄::一声天鼓辟金扉，三十仙材上翠微。葛水雾中龙乍变，缑山烟外鹤初飞。邹阳暖艳催花发，太皞春光簇马归。回首便辞尘土世，彩云新换六铢衣。
寄薛先辈::韦庄::悬知回日彩衣荣，仙籍高标第一名。瑶树带风侵物冷，玉山和雨射人清。龙翻瀚海波涛壮，鹤出金笼燕雀惊。不说文章与门地，自然毛骨是公卿。
访含弘山僧不遇留题精舍::韦庄::满院桐花鸟雀喧，寂寥芳草茂芊芊。吾师正遇归山日，闲客空题到寺年。池竹闭门教鹤守，琴书开箧任僧传。人间不自寻行迹，一片孤云在碧天。
寄从兄遵::韦庄::江上秋风正钓鲈，九重天子梦翘车。不将高卧邀刘主，自吐清谈护汉储。沧海十年龙景断，碧云千里雁行疏。相逢莫话归山计，明日东封待直庐。
冬日长安感志寄献虢州崔郎中二十韵::韦庄::帝里无成久滞淹，别家三度见新蟾。郄诜丹桂无人指，阮籍青襟有泪霑。溪上却思云满屋，镜中惟怕雪生髯。病如原宪谁能疗，蹇似刘桢岂用占。雾雨十年同隐遁，风雷何日振沈潜。吁嗟每被更声引，歌咏还因酒思添。客舍正甘愁寂寂，郡楼遥想醉恹恹。已闻铃阁悬新诏，即向纶闱副具瞻。济物便同川上檝，慰心还似邑中黔。观星始觉中郎贵，问俗方知太守廉。宅后绿波栖画鹢，马前红袖簇丹襜。闲招好客斟香蚁，闷对琼花咏散盐。积冻慢封寒霤细，暮云高拔远峰尖。讼堂无事冰生印，水榭高吟月透帘。松下围棋期褚胤，笔头飞箭荐陶谦。未知匣剑何时跃，但恐铅刀不再铦。虽有远心长拥篲，耻将新剑学编苫。才惊素节移铜律，又见玄冥变玉签。百口似萍依广岸，一身如燕恋高檐。如今正困风波力，更向人中问宋纤。
惊秋::韦庄::不向烟波狎钓舟，强亲文墨事儒丘。长安十二槐花陌，曾负秋风多少秋。
登汉高庙闲眺::韦庄::独寻仙境上高原，云雨深藏古帝坛。天畔晚峰青簇簇，槛前春树碧团团。参差郭外楼台小，断续风中鼓角残。一带远光何处水，钓舟闲系夕阳滩。
耒阳县浮山神庙::韦庄::一郡皆传此庙灵，庙前松桂古今青。山曾尧代浮洪水，地有唐臣奠绿醽。遶坐香风吹宝盖，傍檐烟雨湿岩扃。为霖自可成农岁，何用兴师远伐邢。
三堂早春::韦庄::独倚危楼四望遥，杏花春陌马声骄。池边冰刃暖初落，山上雪棱寒未销。溪送绿波穿郡宅，日移红影度村桥。主人年少多情味，笑换金龟解珥貂。
立春日作::韦庄::九重天子去蒙尘，御柳无情依旧春。今日不关妃妾事，始知辜负马嵬人。
赠云阳裴明府::韦庄::南北三年一解携，海为深谷岸为蹊。已闻陈胜心降汉，谁为田横国号齐。暴客至今犹战鹤，故人何处尚驱鸡。归来能作烟波伴，我有鱼舟在五溪。
咸通::韦庄::咸通时代物情奢，欢杀金张许史家。破产竞留天上乐，铸山争买洞中花。诸郎宴罢银灯合，仙子游回璧月斜。人意似知今日事，急催弦管送年华。
白樱桃::韦庄::王母堦前种几株，水精帘外看如无。只应汉武金盘上，泻得珊珊白露珠。
长年::韦庄::长年方悟少年非，人道新诗胜旧诗。十亩野塘留客钓，一轩春雨对僧棋。花间醉任黄莺语，亭上吟从白鹭窥。大盗不将炉冶去，有心重筑太平基。
辛丑年::韦庄::九衢漂杵已成川，塞上黄云战马闲。但有羸兵填渭水，更无奇士出商山。田园已没红尘里，弟妹相逢白刃间。西望翠华殊未返，泪痕空湿剑文斑。
思归::韦庄::暖丝无力自悠扬，牵引东风断客肠。外地见花终寂寞，异乡闻乐更凄凉。红垂野岸樱还熟，绿染回汀草又芳。旧里若为归去好，子期凋谢吕安亡。
忆昔::韦庄::昔年曾向五陵游，子夜歌清月满楼。银烛树前长似昼，露桃华里不知秋。西园公子名无忌，南国佳人号莫愁。今日乱离俱是梦，夕阳唯见水东流。
合欢莲花::韦庄::虞舜南巡去不归，二妃相誓死江湄。空留万古香魂在，结作双葩合一枝。
宿泊孟津寄三堂友人::韦庄::解缆西征未有期，槐花又逼桂花时。鸿胪陌上归耕晚，金马门前献赋迟。只恐愁苗生两鬓，不堪离恨入双眉。分明昨夜南池梦，还把渔竿咏楚词。
赠边将::韦庄::昔因征远向金微，马出榆关一鸟飞。万里只携孤剑去，十年空逐塞鸿归。手招都护新降虏，身着文皇旧赐衣。只待烟尘报天子，满头霜雪为兵机。
春日::韦庄::忽觉东风景渐迟，野梅山杏暗芳菲。落星楼上吹残角，偃月营中挂夕晖。旅梦乱随蝴蝶散，离魂渐逐杜鹃飞。红尘遮断长安陌，芳草王孙暮不归。
寄江南逐客::韦庄::二年音信阻湘潭，花下相思酒半酣。记得竹斋风雨夜，对床孤枕话江南。
冬夜::韦庄::睡觉寒炉酒半消，客情乡梦两遥遥。无人为我磨心剑，割断愁肠一寸苗。
又闻湖南荆渚相次陷没::韦庄::几时闻唱凯旋歌，处处屯兵未倒戈。天子只凭红斾壮，将军空恃紫髯多。尸填汉水连荆阜，血染湘云接楚波。莫问流离南越事，战余空有旧山河。
家叔南游却归因献贺::韦庄::缭绕江南一岁归，归来行色满戎衣。长闻凤诏征兵急，何事龙韬献捷稀。旅梦远依湘水阔，离魂空伴越禽飞。遥知倚棹思家处，泽国烟深暮雨微。
楚行吟::韦庄::章华台下草如烟，故郢城头月似弦。惆怅楚宫云雨后，露啼花笑一年年。
洛阳吟::韦庄::万户千门夕照边，开元时节旧风烟。宫官试马游三市，舞女乘舟上九天。胡骑北来空进主，汉皇西去竟升仙。如今父老偏垂泪，不见承平四十年。
过旧宅::韦庄::华轩不见马萧萧，廷尉门人久寂寥。朱槛翠楼为卜肆，玉栏仙杏作春樵。堦前雨落鸳鸯瓦，竹里苔封䗖蝀桥。莫问此中销歇寺，娟娟红泪滴芭蕉。
喻东军::韦庄::四年龙驭守峨嵋，铁马西来步步迟。五运未教移汉鼎，六韬何必待秦师。几时鸾凤归丹阙，到处乌鸢从白旗。独把一樽和泪酒，隔云遥奠武侯祠。
清河县楼作::韦庄::有客微吟独凭楼，碧云红树不胜愁。盘雕迥印天心没，远水斜牵日脚流。千里战尘连上苑，九江归路隔东周。
北原闲眺::韦庄::春城回首树重重，立马平原夕照中。五凤灰残金翠灭，六龙游去市朝空。千年王气浮清洛，万古坤灵镇碧嵩。欲问向来陵谷事，野桃无语泪花红。
赠戍兵::韦庄::汉皇无事暂游汾，底事狐狸啸作群。夜指碧天占晋分，晓磨孤剑望秦云。红旌不卷风长急，画角闲吹日又曛。止竟有征须有战，洛阳何用久屯军。
睹军回戈::韦庄::关中群盗已心离，关外犹闻羽檄飞。御苑绿莎嘶战马，禁城寒月捣征衣。漫教韩信兵涂地，不及刘琨啸解围。昨日屯军还夜遁，满车空载洛神归。
中渡晚眺::韦庄::魏王堤畔草如烟，有客伤时独扣舷。妖气欲昏唐社稷，夕阳空照汉山川。千重碧树笼春苑，万缕红霞衬碧天。家寄杜陵归不得，一回回首一潸然。
河内别村业闲题::韦庄::阮氏清风竹巷深，满溪松竹似山阴。门当谷路多樵客，地带河声足水禽。闲伴尔曹虽适意，静思吾道好霑襟。邻翁莫问伤时事，一曲高歌夕照沈。
闻官军继至未睹凯旋::韦庄::嫖姚何日破重围，秋草深来战马肥。已有孔明传将略，更闻王导得神机。阵前鼙鼓晴应响，城上乌鸢饱不飞。何事小臣偏注目，帝乡遥羡白云归。
和集贤侯学士分司丁侍御秋日雨霁之作::韦庄::洛岸秋晴夕照长，凤楼龙阙倚清光。玉泉山净云初散，金谷树多风正凉。席上客知蓬岛路，坐中寒有柏台霜。多惭十载游梁士，却伴宾鸿入帝乡。
题安定张使君::韦庄::器度风标合出尘，桂宫何负一枝新。成丹始见金无滓，冲斗方知剑有神。愤气不销头上雪，政声空布海边春。中兴若继开元事，堪向龙池作近臣。
洛北村居::韦庄::十亩松篁百亩田，归来方属大兵年。岩边石室低临水，云外岚峰半入天。鸟势去投金谷树，钟声遥出上阳烟。无人说得中兴事，独倚斜晖忆仲宣。
对梨花赠皇甫秀才::韦庄::林上梨花雪压枝，独攀琼艳不胜悲。依前此地逢君处，还是去年今日时。且恋残阳留绮席，莫推红袖诉金卮。腾腾战鼓正多事，须信明朝难重持。
村笛::韦庄::箫韶九奏韵凄锵，曲度虽高调不伤。却见孤村明月夜，一声牛笛断人肠。
题李斯传::韦庄::蜀魄湘魂万古悲，未悲秦相死秦时。临刑莫恨仓中鼠，上蔡东门去自迟。
离筵诉酒::韦庄::感君情重惜分离，送我殷勤酒满卮。不是不能判酩酊，却忧前路酒醒时。
题吉涧卢拾遗庄::韦庄::主人西游去不归，满溪春雨长春薇。怪来马上诗情好，印破青山白鹭飞。
题颍源庙::韦庄::曾是巢由栖隐地，百川唯说颍源清。微波乍向云根吐，去浪遥冲雪嶂横。万木倚檐疏干直，群峰当户晓岚晴。临川试问尧年事，犹被封人劝濯缨。
东游远归::韦庄::扣角干名计已疏，剑歌休恨食无鱼。辞家柳絮三春半，临路槐花七月初。江上欲寻渔父醉，日边时得故人书。青云不识杨生面，天子何由问子虚。
新正日商南道中作寄李明府::韦庄::相看又见岁华新，依旧杨朱拭泪巾。踏雪偶因寻戴客，论文还比聚星人。嵩山不改千年色，洛邑长生一路尘。今日与君同避世，却怜无事是家贫。
赠礼佛名者::韦庄::何用辛勤礼佛名，我从无得到真庭。寻思六祖传心印，可是从来读藏经。
残花::韦庄::和烟和露雪离披，金蘂红须尚满枝。十日笙歌一宵梦，苎萝因雨失西施。
上元县::韦庄::南朝三十六英雄，角逐兴亡尽此中。有国有家皆是梦，为龙为虎亦成空。残花旧宅悲江令，落日青山吊谢公。止竟霸图何物在，石麟无主卧秋风。
江上逢史馆李学士::韦庄::前年分袂陕城西，醉凭征轩日欲低。去浪指期鱼必变，出门回首马空嘶。关河自此为征垒，城阙于今陷战鼙。谁谓世途陵是谷，燕来还识旧巢泥。
金陵图::韦庄::谁谓伤心画不成，画人心逐世人情。君看六幅南朝事，老木寒云满故城。
谒蒋帝庙::韦庄::建业城边蒋帝祠，素髯清骨旧风姿。江声似激秦军破，山势如匡晋祚危。残雪岭头明组练，晚霞檐外簇旌旗。金陵客路方流落，空祝回銮奠酒卮。
闻再幸梁洋::韦庄::才喜中原息战鼙，又闻天子幸巴西。延烧魏阙非关燕，大狩陈仓不为鸡。兴庆玉龙寒自跃，昭陵石马夜空嘶。遥思万里行宫梦，太白山前月欲低。
王道者::韦庄::五云遥指海中央，金鼎曾传肘后方。三岛路岐空有月，十洲花木不知霜。因携竹杖闻龙气，为使仙童带橘香。应笑我曹身是梦，白头犹自学诗狂。
陪金陵府相中堂夜宴::韦庄::满耳笙歌满眼花，满楼珠翠胜吴娃。因知海上神仙窟，只似人间富贵家。绣户夜攒红烛市，舞衣晴曳碧天霞。却愁宴罢青蛾散，杨子江头月半斜。
和侯秀才同友生泛舟溪中相招之作::韦庄::嵇阮相将棹酒船，晚风侵浪水侵舷。轻如控鲤初离岸，远似乘槎欲上天。雨外鸟归吴苑树，镜中人入洞庭烟。凭君不用回舟疾，今夜西江月正圆。
赠野童::韦庄::羡尔无知野性真，乱搔蓬发笑看人。闲冲暮雨骑牛去，肯问中兴社稷臣。
代书寄马::韦庄::驱驰曾在五侯家，见说初生自渥洼。鬃白似披梁苑雪，颈肥如扑杏园花。休嫌绿绶嘶贫舍，好著红缨入使衙。稳上云衢千万里，年年长踏魏堤沙。
题淮阴侯庙::韦庄::满把椒浆奠楚祠，碧幢黄钺旧英威。能扶汉代成王业，忍见唐民陷战机。云梦去时高鸟尽，淮阴归日故人稀。如何不借平齐策，空看长星落贼围。
观浙西府相畋游::韦庄::十里旌旗十万兵，等闲游猎出军城。紫袍日照金鹅鬬，红斾风吹画虎狞。带箭彩禽云外落，避雕寒兔月中惊。归来一路笙歌满，更有仙娥载酒迎。
官庄::韦庄::谁氏园林一簇烟，路人遥指尽长叹。桑田稻泽今无主，新犯香醪没入官。
解维::韦庄::又解征帆落照中，暮程还过秣陵东。二年辛苦烟波里，赢得风姿似钓翁。
雨霁池上作呈侯学士::韦庄::鹿巾藜杖葛衣轻，雨歇池边晚吹清。正是如今江上好，白鳞红稻紫莼羹。
题姑苏凌处士庄::韦庄::一簇林亭返照间，门当官道不曾关。花深远岸黄莺闹，雨急春塘白鹭闲。载酒客寻吴苑寺，倚楼僧看洞庭山。怪来话得仙中事，新有人从物外还。
江亭酒醒却寄维扬饯客::韦庄::别筵人散酒初醒，江步黄昏雨雪零。满坐绮罗皆不见，觉来红树背银屏。
台城::韦庄::江雨霏霏江草齐，六朝如梦鸟空啼。无情最是台城柳，依旧烟笼十里堤。
赠渔翁::韦庄::草衣荷笠鬓如霜，自说家编楚水阳。满岸秋风吹枳橘，遶陂烟雨种菰蒋。芦刀夜鲙红鳞腻，水甑朝蒸紫芋香。曾向五湖期范蠡，尔来空阔久相忘。
过扬州::韦庄::当年人未识兵戈，处处青楼夜夜歌。花发洞中春日永，月明衣上好风多。淮王去后无鸡犬，炀帝归来葬绮罗。二十四桥空寂寂，绿杨摧折旧官河。
寄右省李起居::韦庄::已向鸳行接雁行，便应双拜紫薇郎。才闻阙下征书急，已觉回朝草诏忙。白马似怜朱绂贵，彩衣遥惹御炉香。多惭十载游梁客，未换青襟侍素王。
漳亭驿小樱桃::韦庄::当年此树正花开，五马仙郎载酒来。李白已亡工部死，何人堪伴玉山颓。
酬吴秀才霅川相送::韦庄::一叶南浮去似飞，楚乡云水本无依。离心不忍闻春鸟，病眼何堪送落晖。掺袂客从花下散，棹舟人向镜中归。夫君别我应惆怅，十五年来识素衣。
对雨独酌::韦庄::榴花新酿绿于苔，对雨闲倾满满杯。荷锸醉翁真达者，卧云逋客竟悠哉。能诗岂是经时策，爱酒原非命世才。门外绿萝连洞口，马嘶应是步兵来。
夏初与侯补阙江南有约同泛淮汴西赴行朝庄自九驿路先至甬桥补阙由淮楚续至泗上寝病旬日遽闻捐馆回首悲恸因成长句四韵吊之::韦庄::本约同来谒帝阍，忽随川浪去东奔。九重圣主方虚席，千里高堂尚倚门。世德只应荣伯仲，诗名终自付儿孙。遥怜月落清淮上，寂寞何人吊旅魂。
汴堤行::韦庄::欲上隋堤举步迟，隔云烽燧叫非时。才闻破虏将休马，又道征辽再出师。朝见西来为过客，暮看东去作浮尸。绿杨千里无飞鸟，日落空投旧店基。
旅次甬西见儿童以竹枪纸旗戏为阵列主人叟曰斯子也三世没于阵思所袭祖父雠余因感之::韦庄::已闻三世没军营，又见儿孙学战争。见尔此言堪恸哭，遣予何日望时平。
自孟津舟西上雨中作::韦庄::秋烟漠漠与蒙蒙，不卷征帆任晚风。百口寄安沧海上，一身逃难绿林中。来时楚岸杨花白，去日隋堤蓼穗红。却到故园翻似客，归心迢递秣陵东。
含山店梦觉作::韦庄::曾为流离惯别家，等闲挥袂客天涯。灯前一觉江南梦，惆怅起来山月斜。
题貂黄岭官军::韦庄::散骑萧萧下太行，远从吴会去陈仓。斜风细雨江亭上，尽日凭栏忆楚乡。
过内黄县::韦庄::相州吹角欲斜阳，匹马摇鞭宿内黄。僻县不容投刺客，野陂时遇射雕郎。云中粉堞新城垒，店后荒郊旧战场。犹指去程千万里，秣陵烟树在何乡。
杂感::韦庄::莫悲建业荆榛满，昔日繁华是帝京。莫爱广陵台榭好，也曾芜没作荒城。鱼龙爵马皆如梦，风月烟花岂有情。行客不劳频怅望，古来朝市叹衰荣。
送人游幷汾::韦庄::风雨萧萧欲暮秋，独携孤剑塞垣游。如今虏骑方南牧，莫过阴关第一州。
江上题所居::韦庄::故人相别尽朝天，苦竹江头独闭关。落日乱蝉萧帝寺，碧云归鸟谢家山。青州从事来偏熟，泉布先生老渐悭。不是对花长酩酊，永嘉时代不如闲。
婺州屏居蒙右省王拾遗车枉降访病中延候不得因成寄谢::韦庄::三年流落卧漳滨，王粲思家拭泪频。画角莫吹残月夜，病心方忆故园春。自为江上樵苏客，不识天边侍从臣。怪得白鸥惊去尽，绿萝门外有朱轮。
将卜兰芷村居留别郡中在仕::韦庄::兰芷江头寄断蓬，移家空载一颿风。伯伦嗜酒还因乱，平子归田不为穷。避世漂零人境外，结茅依约画屏中。从今隐去应难觅，深入芦花作钓翁。
和陆谏议避地寄东阳进退未决见寄::韦庄::未归天路紫云深，暂驻东阳岁月侵。入洛声华当世重，闵周章句满朝吟。开炉夜看黄芽鼎，卧瓮闲欹白玉簪。读易草玄人不会，忧君心是致君心。
山墅闲题::韦庄::逦迤前冈压后冈，一川桑柘好残阳。主人馈饷炊红黍，邻父携竿钓紫鲂。静极却嫌流水闹，闲多翻笑野云忙。有名不那无名客，独闭衡门避建康。
江上逢故人::韦庄::前年送我曲江西，红杏园中醉似泥。今日逢君越溪上，杜鹃花发鹧鸪啼。来时旧里人谁在，别后沧波路几迷。江畔玉楼多美酒，仲宣怀土莫凄凄。
旅中感遇寄呈李秘书昆仲::韦庄::南望愁云鏁翠微，谢家楼阁雨霏霏。刘桢病后新诗少，阮籍贫来好客稀。犹喜故人天外至，许将孤剑日边归。怀乡不怕严陵笑，只待秋风别钓矶。
送范评事入关::韦庄::寂寥门户寡相亲，日日频来只有君。正喜琴尊长作伴，忽携书剑远辞群。伤心柳色离亭见，聒耳蝉声故国闻。为报明年杏园客，与留绝艳待终军。
东阳酒家赠别二绝句 一::韦庄::送君同上酒家楼，酩酊翻成一笑休。正是落花饶怅望，醉乡前路莫回头。
东阳酒家赠别二绝句 二::韦庄::天涯方叹异乡身，又向天涯别故人。明日五更孤店月，醉醒何处泪霑巾。
江上村居::韦庄::本无踪迹恋柴扃，世乱须教识道情。顚倒梦魂愁里得，撅奇诗句望中生。花缘艳绝栽难好，山为看多咏不成。闻道汉军新破虏，使来仍说近离京。
江外思乡::韦庄::年年春日异乡悲，杜曲黄莺可得知。更被夕阳江岸上，断肠烟柳一丝丝。
梦入关::韦庄::梦中乘传过关亭，南望莲峰簇簇青。马上正吟归去好，觉来江月满前庭。
送人归上国::韦庄::送君江上日西斜，泣向江边满树花。若见青云旧相识，为言流落在天涯。
闻春鸟::韦庄::云晴春鸟满江村，还似长安旧日闻。红杏花前应笑我，我今憔悴亦羞君。
樱桃树::韦庄::记得初生雪满枝，和蜂和蝶带花移。而今花落游蜂去，空作主人惆怅诗。
独鹤::韦庄::夕阳滩上立裴回，红蓼风前雪翅开。应为不知栖宿处，几回飞去又飞来。
新栽竹::韦庄::寂寞堦前见此君，遶栏吟罢却沾巾。异乡流落谁相识，唯有丛篁似主人。
庭前菊::韦庄::为忆长安烂熳开，我今移尔满庭栽。红兰莫笑青青色，曾向龙山泛酒来。
燕来::韦庄::去岁辞巢别近邻，今来空讶草堂新。花开对语应相问，不是村中旧主人。
倚柴关::韦庄::杖策无言独倚关，如痴如醉又如闲。孤吟尽日何人会，依约前山似故山。
题七步廊::韦庄::席门无计那残阳，更接檐前七步廊。不羡东都丞相宅，每行吟得好篇章。
语松竹::韦庄::庭前芳草绿于袍，堂上诗人欲二毛。多病不禁秋寂寞，雨松风竹莫骚骚。
江边吟::韦庄::江边烽燧几时休，江上行人雪满头。谁信乱离花不见，只应惆怅水东流。陶潜政事千杯酒，张翰生涯一叶舟。若有片颿归去好，可堪重倚仲宣楼。
江南送李明府入关::韦庄::雨花烟柳傍江邨，流落天涯酒一樽。分首不辞多下泪，回头唯恐更消魂。我为孟馆三千客，君继宁王五代孙。正是中兴磐石重，莫将憔悴入都门。
送福州王先辈南归::韦庄::豫章城下偶相逢，自说今方遇至公。八韵赋吟梁苑雪，六铢衣惹杏园风。名标玉籍仙坛上，家寄闽山画障中。明日一杯何处别，绿杨烟岸雨蒙蒙。
夜雪泛舟游南溪::韦庄::大江西面小溪斜，入竹穿松似若耶。两岸严风吹玉树，一滩明月晒银砂。因寻野渡逢渔舍，更泊前湾上酒家。去去不知归路远，棹声烟里独呕哑。
江行西望::韦庄::西望长安白日遥，半年无事驻兰桡。欲将张翰秋江雨，画作屏风寄鲍昭。
铜仪::韦庄::铜仪一夜变葭灰，暖律还吹岭上梅。已喜汉官今再睹，更惊尧历又重开。窗中远岫青如黛，门外长江绿似苔。谁念闭关张仲蔚，满庭春雨长蒿莱。
含香::韦庄::含香高步已难陪，鹤到清霄势未回。遇物旋添芳草句，逢春宁滞碧云才。微红几处花心吐，嫩绿谁家柳眼开。却去金銮为近侍，便辞鸥鸟不归来。
春云::韦庄::春云春水两溶溶，倚郭楼台晚翠浓。山好只因人化石，地灵曾有剑为龙。官辞凤阙频经岁，家住峨嵋第几峰。王粲不知多少恨，夕阳吟断一声钟。
云散::韦庄::云散天边落照和，关关春树鸟声多。刘伶避世唯沈醉，宁戚伤时亦浩歌。已恨岁华添皎镜，更悲人事逐颓波。青云自有鹓鸿待，莫说他山好薜萝。
袁州作::韦庄::家家生计只琴书，一郡清风似鲁儒。山色东南连紫府，水声西北属洪都。烟霞尽入新诗卷，郭邑闲开古画图。正是江村春酒熟，更闻春鸟劝提壶。
题袁州谢秀才所居::韦庄::主人年少已能诗，更有松轩挂夕晖。芳草似袍连径合，白云如鸟傍檐飞。但将竹叶消春恨，莫遣杨花上客衣。若有前山好烟雨，与君吟到暝钟归。
谒巫山庙::韦庄::乱猿啼处访高唐，路入烟霞草木香。山色未能忘宋玉，水声犹似哭襄王。朝朝暮暮阳台下，为雨为云楚国亡。惆怅庙前无限柳，春来空鬬画眉长。
鹧鸪::韦庄::南禽无侣似相依，锦翅双双傍马飞。孤竹庙前啼暮雨，汨罗祠畔吊残晖。秦人只解歌为曲，越女空能画作衣。懊恼泽家非有恨，年年长忆凤城归。
宿蓬船::韦庄::夜来江雨宿蓬船，卧听淋铃不忍眠。却忆紫微情调逸，阻风中酒过年年。
送李秀才归荆溪::韦庄::八月中秋月正圆，送君吟上木兰船。人言格调胜玄度，我爱篇章敌浪仙。晚渡去时冲细雨，夜滩何处宿寒烟。楚王宫去阳台近，莫倚风流滞少年。
洪州送西明寺省上人游福建::韦庄::记得初骑竹马年，送师来往御沟边。荆榛已失当时路，槐柳全无旧日烟。远自嵇山游楚泽，又从庐岳去闽川。新春阙下应相见，红杏花中觅酒仙。
泛鄱阳湖::韦庄::四顾无边鸟不飞，大波惊隔楚山微。纷纷雨外灵均过，瑟瑟云中帝子归。迸鲤似梭投远浪，小舟如叶傍斜晖。鸱夷去后何人到，爱者虽多见者稀。
黄藤山下闻猿::韦庄::黄藤山下驻归程，一夜号猿吊旅情。入耳便能生百恨，断肠何必待三声。穿云宿处人难见，望月啼时兔正明。好笑五陵年少客，壮心无事也沾缨。
章江作::韦庄::杜陵归客正裴回，玉笛谁家叫落梅。之子棹从天外去，故人书自日边来。杨花慢惹霏霏雨，竹叶闲倾满满杯。欲问维扬旧风月，一江红树乱猿哀。
饶州余干县琵琶洲有故韩宾客宣城裴尚书修行李侍郎旧居遗址犹存客有过之感旧因以和吟::韦庄::琵琶洲近斗牛星，鸾凤曾于此放情。已觉地灵因昴降，更闻川媚有珠生。一滩红树留佳气，万古清弦续政声。戟户尽移天上去，里人空说旧簪缨。
九江逢卢员外::韦庄::前年风月宿琴堂，大媚仙山近帝乡。别后几沾新雨露，乱来犹记旧篇章。陶潜岂是铜符吏，田凤终为锦帐郎。莫怪相逢倍惆怅，九江烟月似潇湘。
南昌晚眺::韦庄::南昌城郭枕江烟，章水悠悠浪拍天。芳草绿遮仙尉宅，落霞红衬贾人船。霏霏阁上千山雨，嘒嘒云中万树蝉。怪得地多章句客，庾家楼在斗牛边。
衢州江上别李秀才::韦庄::千山红树万山云，把酒相看日又曛。一曲离歌两行泪，更知何地再逢君。
湘中作::韦庄::千重烟树万重波，因便何妨吊汨罗。楚地不知秦地乱，南人空怪北人多。臣心未肯教迁鼎，天道还应欲止戈。否去泰来终可待，夜寒休唱饭牛歌。
桐庐县作::韦庄::钱塘江尽到桐庐，水碧山青画不如。白羽鸟飞严子濑，绿蓑人钓季鹰鱼。潭心倒影时开合，谷口闲云自卷舒。此境只应词客爱，投文空吊木玄虚。
东阳赠别::韦庄::绣袍公子出旌旗，送我摇鞭入翠微。大抵行人难诉酒，就中辞客易沾衣。去时此地题桥去，归日何年佩印归。无限别情言不得，回看溪柳恨依依。
寄湖州舍弟::韦庄::半年江上怆离襟，把得新诗喜又吟。多病似逢秦氏药，久贫如得顾家金。云烟但有穿杨志，尘土多无作吏心。何况别来词转丽，不愁明代少知音。
抚州江口雨中作::韦庄::江上闲冲细雨行，满衣风洒绿荷声。金骝掉尾横鞭望，犹指庐陵半日程。
访浔阳友人不遇::韦庄::不见安期悔上楼，寂寥人对鹭鹚愁。
东林寺再遇僧益大德::韦庄::见师初事懿皇朝，三殿归来白马骄。上讲每教倾国听，承恩偏得内官饶。当时可爱人如画，今日相逢鬓已凋。若向君门逢旧友，为传音信到云霄。
西塞山下作::韦庄::西塞山前水似蓝，乱云如絮满澄潭。孤峰渐映湓城北，片月斜生梦泽南。爨动晓烟烹紫蕨，露和香蒂摘黄柑。他年却棹扁舟去，终傍芦花结一庵。
夏口行寄婺州诸弟::韦庄::回头烟树各天涯，婺女星边远寄家。尽眼楚波连梦泽，满衣春雪落江花。双双得伴争如雁，一一归巢却羡鸦。谁道我随张博望，悠悠空外泛仙槎。
南省伴直::韦庄::文昌二十四仙曹，尽倚红檐种露桃。一洞烟霞人迹少，六行槐柳鸟声高。星分夜彩寒侵帐，兰惹春香绿映袍。何事爱留诗客宿，满庭风雨竹萧骚。
鄠杜旧居二首 二::韦庄::一径寻村渡碧溪，稻花香泽水千畦。云中寺远磬难识，竹里巢深鸟易迷。紫菊乱开连井合，红榴初绽拂檐低。归来满把如渑酒，何用伤时叹凤兮。
投寄旧知::韦庄::却将憔悴入都门，自喜青霄足故人。万里有家留百越，十年无路到三秦。摧残不是当时貌，流落空余旧日贫。多谢青云好知己，莫教归去重沾巾。
癸丑年下第献新先辈::韦庄::五更残月省墙边，绛斾蜺旌卓晓烟。千炬火中莺出谷，一声钟后鹤冲天。皆乘骏马先归去，独被羸童笑晚眠。对酒暂时情豁尔，见花依旧涕潸然。未酬阚泽佣书债，犹欠君平卖卜钱。何事欲休休不得，来年公道似今年。
题汧阳县马跑泉李学士别业::韦庄::水满寒塘菊满篱，篱边无限彩禽飞。西园夜雨红樱熟，南亩清风白稻肥。草色自留闲客住，泉声如待主人归。九霄岐路忙于火，肯恋斜阳守钓矶。
绛州过夏留献郑尚书::韦庄::朝朝沈醉引金船，不觉西风满树蝉。光景暗消银烛下，梦魂长寄玉轮边。因循每被时流诮，奋发须由国士怜。明月客肠何处断，绿槐风里独扬鞭。
绥州作::韦庄::雕阴无树水难流，雉堞连云古帝州。带雨晚驼鸣远戍，望乡孤客倚高楼。明妃去日花应笑，蔡琰归时鬓已秋。一曲单于暮烽起，扶苏城上月如钩。
与东吴生相遇::韦庄::十年身事各如萍，白首相逢泪满缨。老去不知花有态，乱来唯觉酒多情。贫疑陋巷春偏少，贵想豪家月最明。且对一尊开口笑，未衰应见泰阶平。
庭前桃::韦庄::曾向桃源烂漫游，也同渔父泛仙舟。皆言洞里千株好，未胜庭前一树幽。带露似垂湘女泪，无言如伴息妫愁。五陵公子饶春恨，莫引香风上酒楼。
丙辰年鄜州遇寒食城外醉吟五首 一::韦庄::满街杨柳绿丝烟，画出清明二月天。好是隔帘花树动，女郎撩乱送秋千。
丙辰年鄜州遇寒食城外醉吟五首 二::韦庄::雕阴寒食足游人，金凤罗衣湿麝薰。肠断入城芳草路，淡红香白一群群。
丙辰年鄜州遇寒食城外醉吟五首 三::韦庄::开元坡下日初斜，拜扫归来走钿车。可惜数株红艳好，不知今夜落谁家。
丙辰年鄜州遇寒食城外醉吟五首 四::韦庄::马骄风疾玉鞭长，过去唯留一阵香。闲客不须烧破眼，好花皆属富家郎。
丙辰年鄜州遇寒食城外醉吟五首 五::韦庄::雨丝烟柳欲清明，金屋人闲煖凤笙。永日迢迢无一事，隔街闻筑气球声。
宜君县比卜居不遂留题王秀才别墅二首 一::韦庄::本期同此卧林丘，榾柮炉前拥布裘。何事却骑羸马去，白云红树不相留。
宜君县比卜居不遂留题王秀才别墅二首 二::韦庄::明月严霜扑皂貂，羡君高卧正逍遥。门前积雪深三尺，火满红炉酒满瓢。
鄜州留别张员外::韦庄::江南相送君山下，塞北相逢朔漠中。三楚故人皆是梦，十年陈事只如风。莫言身世他时异，且喜琴尊数日同。惆怅却愁明日别，马嘶山店雨蒙蒙。
病中闻相府夜宴戏赠集贤卢学士::韦庄::满筵红蜡照香钿，一夜歌钟欲沸天。花里乱飞金错落，月中争认绣连干。尊前莫话诗三百，醉后宁辞酒十千。无那两三新进士，风流长得饮徒怜。
出关::韦庄::马嘶烟岸柳阴斜，东去关山路转赊。到处因循缘嗜酒，一生惆怅为判花。危时祗合身无著，白日那堪事有涯。正是灞陵春酬绿，仲宣何事独辞家。
过樊川旧居::韦庄::却到樊川访旧游，夕阳衰草杜陵秋。应刘去后苔生阁，稽阮归来雪满头。能说乱离惟有燕，解偷闲暇不如鸥。千桑万海无人见，横笛一声空泪流。
长安旧里::韦庄::满目墙匡春草深，伤时伤事更伤心。车轮马迹今何在，十二玉楼无处寻。
过渼陂怀旧::韦庄::辛勤曾寄玉峰前，一别云溪二十年。三径荒凉迷竹树，四邻凋谢变桑田。渼陂可是当时事，紫阁空余旧日烟。多少乱离无处问，夕阳吟罢涕潸然。
汧阳间::韦庄::汧水悠悠去似絣，远山如画翠眉横。僧寻野渡归吴岳，雁带斜阳入渭城。边静不收蕃帐马，地贫惟卖陇山鹦。牧童何处吹羌笛，一曲梅花出塞声。
焦崖阁::韦庄::李白曾歌蜀道难，长闻白日上青天。今朝夜过焦崖阁，始信星河在马前。
姬人养蚕::韦庄::昔年爱笑蚕家妇，今日辛勤自养蚕。仍道不愁罗与绮，女郎初解织桑篮。
长干塘别徐茂才::韦庄::乱离时节别离轻，别酒应须满满倾。才喜相逢又相送，有情争得似无情。
乞彩笺歌::韦庄::浣花溪上如花客，绿暗红藏人不识。留得溪头瑟瑟波，泼成纸上猩猩色。手把金刀擘彩云，有时翦破秋天碧。不使红霓段段飞，一时驱上丹霞壁。蜀客才多染不供，卓文醉后开无力。孔雀衔来向日飞，翩翩压折黄金翼。我有歌诗一千首，磨砻山岳罗星斗。开卷长疑雷电惊，挥毫只怕龙蛇走。班班布在时人口，满袖松花都未有。人间无处买烟霞，须知得自神仙手。也知价重连城璧，一纸万金犹不惜。薛涛昨夜梦中来，殷勤劝向君边觅。
白牡丹::韦庄::闺中莫妒新妆归，陌上须惭傅粉郎。昨夜月明浑似水，入门唯觉一庭香。
悯耕者::韦庄::何代何王不战争，尽从离乱见清平。如今暴骨多于土，犹点乡兵作戍兵。
壶关道中作::韦庄::处处兵戈路不通，却从山北去江东。黄昏欲到壶关寨，匹马寒嘶野草中。
题酒家::韦庄::酒绿花红客爱诗，落花春岸酒家旗。寻思避世为逋客，不醉长醒也是痴。
寄舍弟::韦庄::每吟富贵他人合，不觉汍澜又湿衣。万里日边乡树远，何年何路得同归。
仆者杨金::韦庄::半年辛苦葺荒居，不独单寒腹亦虚。努力且为田舍客，他年为尔觅金鱼。
春陌二首 一::韦庄::满街芳草卓香车，仙子门前白日斜。肠断东风各回首，一枝春雪冻梅花。
春陌二首 二::韦庄::嫩烟轻染柳丝黄，句引花枝笑凭墙。马上王孙莫回首，好风偏逐羽林郎。
中酒::韦庄::南邻酒熟爱相招，蘸甲倾来绿满瓢。一醉不知三日事，任他童穉作渔樵。
暴雨::韦庄::江村入夏多雷雨，晓作狂霖晚又晴。波浪不知深几许，南湖今与北湖平。
悼亡姬::韦庄::凤去鸾归不可寻，十洲仙路彩云深。若无少女花应老，为有姮娥月易沈。竹叶岂能消积恨，丁香空解结同心。
独吟::韦庄::默默无言恻恻悲，闲吟独傍菊花篱。只今已作经年别，此后如为几岁期。开箧每寻遗念物，倚楼空缀悼亡诗。夜来孤枕空肠断，窗月斜辉梦觉时。
悔恨::韦庄::六七年来春又秋，也同欢笑也同愁。才闻及第心先喜，试说求婚泪便流。几为妒来频敛黛，每思闲事不梳头。如今悔恨将何益，肠断千休与万休。
晏起::韦庄::尔来中酒起常迟，卧看南山改旧诗。开户日高春寂寂，数声啼鸟上花枝。
幽居春思::韦庄::绿映红藏江上村，一声鸡犬似山源。闭门尽日无人到，翠羽春禽满树喧。
思归引::韦庄::越鸟南翔雁北飞，两乡云路各言归。如何我是飘飘者，独向江头恋钓矶。
与小女::韦庄::见人初解语呕哑，不肯归眠恋小车。一夜娇啼缘底事，为嫌衣少缕金华。
虎迹::韦庄::白额频频夜到门，水边踪迹渐成群。我今避世栖岩穴，岩穴如何又见君。
买酒不得::韦庄::停尊待尔怪来迟，手挈空缾毷氉归。满面春愁消不得，更看溪鹭寂寥飞。
得故人书::韦庄::正向溪头自采苏，青云忽得故人书。殷勤问我归来否，双阙而今画不如。
洪州送僧游福建::韦庄::八月风波似鼓鼙，可堪波上各东西。殷勤早作归来计，莫恋猿声住建溪。
闻回戈军::韦庄::上将鏖兵又欲旋，翠华巡幸已三年。营中不用栽杨柳，愿戴儒冠为控弦。
南邻公子::韦庄::南邻公子夜归声，数炬银灯隔竹明。醉凭马鬃扶不起，更邀红袖出门迎。
忆小女银娘::韦庄::睦州江上水门西，荡桨扬帆各解携。今日天涯夜深坐，断肠偏忆阿银犂。
女仆阿汪::韦庄::念尔辛勤岁已深，乱离相失又相寻。他年待我门如市，报尔千金与万金。
河清县河亭::韦庄::由来多感莫凭高，竟日衷肠似有刀。人事任成陵与谷，大河东去自滔滔。
锺陵夜阑作::韦庄::锺陵风雪夜将深，坐对寒江独苦吟。流落天涯谁见问，少卿应识子卿心。
悼杨氏妓琴弦::韦庄::魂归寥廓魄归烟，只住人间十八年。昨日施僧裙带上，断肠犹系琵琶弦。
残花::韦庄::江头沈醉泥斜晖，却向花前恸哭归。惆怅一年春又去，碧云芳草两依依。
咸阳怀古::韦庄::城边人倚夕阳楼，城上云凝万古愁。山色不知秦苑废，水声空傍汉宫流。李斯不向仓中悟，徐福应无物外游。莫怪楚吟偏断骨，野烟踪迹似东周。
和同年韦学士华下途中见寄::韦庄::绿杨城郭雨凄凄，过尽千轮与万蹄。送我独游三蜀路，羡君新上九霄梯。马惊门外山如活，花笑尊前客似泥。正是清和好时节，不堪离恨剑门西。
春愁::韦庄::自有春愁正断魂，不堪芳草思王孙。落花寂寂黄昏雨，深院无人独倚门。
伤灼灼::韦庄::尝闻灼灼丽于花，云髻盘时未破瓜。桃脸曼长横绿水，玉肌香腻透红纱。多情不住神仙界，薄命曾嫌富贵家。流落锦江无处问，断魂飞作碧天霞。
汉州::韦庄::比侬初到汉州城，郭邑楼台触目惊。松桂影中旌斾色，芰荷风里管弦声。人心不似经离乱，时运还应却太平。十日醉眠金雁驿，临岐无恨脸波横。
和人春暮书事寄崔秀才::韦庄::半掩朱门白日长，晚风轻堕落梅妆。不知芳草情何限，只怪游人思易伤。才见早春莺出谷，已惊新夏燕巢梁。相逢只赖如渑酒，一曲狂歌入醉乡。
古离别::韦庄::一生风月供惆怅，到处烟花恨别离。止竟多情何处好，少年长抱少年悲。
边上逢薛秀才话旧::韦庄::前年同醉武陵亭，绝倒闲谭坐到明。也有绛唇歌白雪，更怜红袖夺金觥。秦云一散如春梦，楚市千烧作故城。今日皤然对芳草，不胜东望涕交横。
使院黄葵花::韦庄::薄妆新著澹黄衣，对捧金炉侍醮迟。向月似矜倾国貌，倚风如唱步虚词。乍开檀炷疑闻语，试与云和必解吹。为报同人看来好，不禁秋露即离披。
摇落::韦庄::摇落秋天酒易醒，凄凄长似别离情。黄昏倚柱不归去，肠断绿荷风雨声。
奉和观察郎中春暮忆花言怀见寄四韵之什::韦庄::天畔峨嵋簇簇青，楚云何处隔重扃。落花带雪埋芳草，春雨和风湿画屏。对酒莫辞冲暮角，望乡谁解倚南亭。惟君信我多惆怅，只愿陶陶不愿醒。
奉和左司郎中春物暗度感而成章::韦庄::才喜新春已暮春，夕阳吟杀倚楼人。锦江风散霏霏雨，花市香飘漠漠尘。今日尚追巫峡梦，少年应遇洛川神。有时自患多情病，莫是生前宋玉身。
令狐亭::韦庄::若非天上神仙宅，须是人间将相家。想得当时好烟月，管弦吹杀后庭花。
上春词::韦庄::曈昽赫日东方来，禁城烟煖蒸青苔。金楼美人花屏开，晨妆未罢车声催。幽兰报暖紫芽折，夭花愁艳蝶飞回。五陵年少惜花落，酒浓歌极翻如哀。四时轮环终又始，百年不见南山摧。游人陌上骑生尘，颜子门前吹死灰。
长安春::韦庄::长安二月多香尘，六街车马声辚辚。家家楼上如花人，千枝万枝红艳新。帘间笑语自相问，何人占得长安春。长安春色本无主，古来尽属红楼女。如今无奈杏园人，骏马轻车拥将去。
赠峨嵋山弹琴李处士::韦庄::峨嵋山下能琴客，似醉似狂人不测。何须见我眼偏青，未见我身头已白。茫茫四海本无家，一片愁云飏秋碧。壶中醉卧日月明，世上长游天地窄。晋朝叔夜旧相知，蜀郡文君小来识。后生常建彼何人，赠我篇章苦雕刻。名卿名相尽知音，遇酒遇琴无间隔。如今世乱独翛然，天外鸿飞招不得。余今正泣杨朱泪，八月边城风刮地。霓旌绛斾忽相寻，为我尊前横绿绮。一弹猛雨随手来，再弹白雪连天起。凄凄清清松上风，咽咽幽幽陇头水。吟蜂遶树去不来，别鹤引雏飞又止。锦麟不动惟侧头，白马仰听空竖耳。广陵故事无人知，古人不说今人疑。子期子野俱不见，乌啼鬼哭空伤悲。坐中词客悄无语，帘外月华庭欲午。为君吟作听琴歌，为我留名系仙谱。
江皋赠别::韦庄::金管多情恨解携，一声歌罢客如泥。江亭系马绿杨短，野岸维舟春草齐。帝子梦魂烟水阔，谢公诗思碧云低。风前不用频挥手，我有家山白日西。
南阳小将张彦硖口镇税人场射虎歌::韦庄::海内昔年狎太平，横目穰穰何峥嵘。天生天杀岂天怒，忍使朝朝喂猛虎。关东驿路多丘荒，行人最忌税人场。张彦雄特制残暴，见之叱起如叱羊。鸣弦霹雳越幽阻，往往依林犹抵拒。草际旋看委锦茵，腰间不更抽白羽。老饕已毙众雏恐，童稚揶揄皆自勇。忠良效顺势亦然，一剑猜狂敢轻动。有文有武方为国，不是英雄伏不得。试征张彦作将军，几个将军愿策勋。
下邽感旧::韦庄::昔为童稚不知愁，竹马闲乘遶县游。曾为看花偷出郭，也因逃学暂登楼。招他邑客来还醉，儳得先生去始休。今日故人何处问，夕阳衰草尽荒丘。
涂次逢李氏兄弟感旧::韦庄::御沟四面朱门宅，记得当时好弟兄。晓傍柳阴骑竹马，夜隈灯影弄先生。巡街趁蝶衣裳破，上屋探雏手脚轻。今日相逢俱老大，忧家忧国尽公卿。
龙潭::韦庄::激石悬流雪满湾，九龙潜处野云闲。欲行甘雨四天下，且隐澄潭一顷间。浪引浮槎依北岸，波分晚日见东山。垂髯傥遇穆王驾，阆苑周流应未还。
江上别李秀才::韦庄::前年相送灞陵春，今日天涯各避秦。莫向尊前惜沈醉，与君俱是异乡人。
洗竹::王贞白::道院竹繁教略洗，鸣琴酌酒看扶疏。不图结实来双凤，且要长竿钓巨鱼。锦箨裁冠添散逸，玉芽修馔称清虚。有时记得三天事，自向琅玕节下书。
庾楼晓望::王贞白::独凭朱槛亦凌晨，山色初明水色新。竹雾晓笼衔岭月，蘋风暖送过江春。子城阴处犹残雪，衙鼓声前未有尘。三百年来庾楼上，曾经多少望乡人。
送芮尊师::王贞白::石上菖蒲节节灵，先生服食得长生。早知避世忧身老，近日登山觉步轻。黄鹤待传蓬岛信，丹书应换蘂宫名。他年控鲤升天去，庐岳逋民愿从行。
折杨柳三首 一::王贞白::枝枝交影锁长门，嫩色曾沾雨露恩。凤辇不来春欲尽，空留莺语到黄昏。
折杨柳三首 二::王贞白::水殿年年占早芳，柔条风里御炉香。如今万乘多巡狩，辇路无阴绿草长。
折杨柳三首 三::王贞白::嫩叶初齐不耐寒，风和时拂玉栏干。征人去日曾攀折，泣雨伤春翠黛残。
远闻本郡行春到旧山二首 一::王贞白::一身从宦留京邑，五马遥闻到旧山。已领烟霞光野径，深惭老幼候柴关。
远闻本郡行春到旧山二首 二::王贞白::清风借响松筠外，画隼停晖水石间。定掩溪名在图传，共知轩盖此登攀。
宿新安村步::王贞白::淅淅寒流涨浅沙，月明空渚遍芦花。离人偶宿孤邨下，永夜闻砧一两家。
御试后进诗::王贞白::三时赐食天厨近，再宿偷吟禁漏清。二十五家齐拔宅，人间已写上升名。
春日咏梅花::王贞白::靓妆才罢粉痕新，迨晓风回散玉尘。若遣有情应怅望，已兼残雪又兼春。
长安春望::张𧏖::明时不敢卧烟霞，又见秦城换物华。残雪未销双凤阙，新春已发五侯家。甘贫祗拟长缄酒，忍病犹期强采花。故国别来桑柘尽，十年兵践海西艖。
过黄牛峡::张𧏖::黄牛来势泻巴川，叠日孤舟逐峡前。雷电夜惊猿落树，波涛愁恐客离船。盘涡逆入嵌空地，断壁高分缭绕天。多少人经过此去，一生魂梦怕潺湲。
逢道者::张𧏖::纵意出山无远近，还如孤鹤在空虚。昔年亲种树皆老，此世相逢人自疏。野叶细苞深洞药，岩萝闲束古仙书。秪寻隐迹归何处，方说烟霞不定居。
边情::张𧏖::穷荒始得静天骄，又说天兵拟渡辽。圣主尚嫌蕃界近，将军莫恨汉庭遥。草枯朔野春难发，冰结河源夏半销。惆怅临戎皆效国，岂无人似霍嫖姚。
赠李司徒::张𧏖::承家拓定陇关西，勋贵名应上将齐。金库夜开龙甲冷，玉堂秋闭凤笙低。欢筵每恕娇娥醉，闲枥犹惊战马嘶。长怪鲁儒头枉白，不亲弓剑觅丹梯。
送卢尚书赴灵武::张𧏖::西北正传烽候急，灵州共喜信臣居。从军尽是清才去，属郡无非大将除。新地进图移汉界，古城遗碣见蕃书。山川不异江湖景，宾馆常闻食有鱼。
投翰林张侍郎::张𧏖::举家贫拾海边樵，来认仙宗在碧霄。丹穴虽无凡羽翼，灵椿还向细枝条。九衢马识他门少，十载身辞故国遥。愿与吾君作霖雨，且应平地活枯苗。
投翰林萧侍郎::张𧏖::九仞墙边绝路岐，野才非合自求知。灵湫岂要鱼栖浪，仙桂那容鸟寄枝。纤草不销春气力，微尘还助岳形仪。从来为学投文镜，文镜如今更有谁。
宴驸马宅::张𧏖::牙香禁乐镇相携，日日君恩降紫泥。红药院深人半醉，绿杨门掩马频嘶。座中古物多仙意，壁上新诗有御题。别向庭芜寘吟石，不教宫妓踏成蹊。
边将::张𧏖::上马乘秋欲建勋，飞弧夜阙出师频。若无紫塞烟尘事，谁识青楼歌舞人。战骨沙中金镞在，贺筵花畔玉蝉新。由来边卒皆如此，只是君门合杀身。
赠水军都将::张𧏖::平生为有安邦术，便别秋曹最上阶。战舰却容儒客卧，公厅唯伴野僧斋。裁书榭迥冰胶笔，养药堂深藓惹鞋。直待门前见幢节，始应高惬圣君怀。
赠信安太守::张𧏖::三衢正对福星时，喜得君侯妙抚绥。甲士散教耕垅亩，书生闲许从旌旗。条章最是贫家喜，禾黍仍防别郡饥。昨日中官说天意，即飞丹诏立新碑。
赠江都郑明府::张𧏖::他人岂是称才术，才术须观力有余。兵乱几年临剧邑，公清终日似闲居。床头怪石神仙画，箧里华笺将相书。更欲栖踪近彭泽，香炉峰下结茅庐。
赠南昌宰::张𧏖::假邑邀真邑命分，明庭元有至公存。每锄奸弊同荆棘，唯抚孤惸似子孙。折狱不曾偏下笔，灵襟长是大开门。新衔便合兼朱绂，应待苍生更举论。
赠丘衙推::张𧏖::仙都高处掩柴扉，人世闻名见者稀。诗逸不拘凡对属，易穷皆达圣玄微。偶携童穉离青嶂，便被君侯换白衣。任醉宾筵莫深隐，绮罗丝竹胜渔矶。
献所知::张𧏖::迹熟荀家见弟兄，九霄同与指前程。吹嘘渐觉馨香出，梦寐长疑羽翼生。住僻骅骝皆识路，来频鹦鹉亦知名。登龙不敢怀他愿，祗望为霖致太平。
投所知::张𧏖::十五年看帝里春，一枝头白未酬身。自闻离乱开公道，渐数孤平少屈人。劣马再寻商岭路，扁舟重寄越溪滨。省郎门似龙门峻，应借风雷变涸鳞。
南康夜宴东溪留别郡守陆郎中::张𧏖::飘然野客才无取，多谢君侯独见知。竹叶樽前教驻乐，桃花纸上待君诗。香迷蛱蝶投红烛，舞拂蒹葭倚翠帷。明发别愁何处去，片帆天际酒醒时。
言怀::张𧏖::十载声沈觉自非，贱身元合衣荷衣。岂能得路陪先达，却拟还家望少微。战马到秋长泪落，伤禽无夜不魂飞。平生祗学穿杨箭，更向何门是见机。
下第述怀::张𧏖::十载长安迹未安，杏花还是看人看。名从近事方知险，诗到穷玄更觉难。世薄不惭云路晚，家贫唯怯草堂寒。如何直道为身累，坐月眠霜思枉干。
华阳道者::张𧏖::华阳洞里持真经，心嫌来客风尘腥。惟餐白石过白日，拟骑青竹上青冥。翔螭岂作汉武驾，神娥徒降燕昭庭。长生不必论贵贱，却是幽人骨主灵。
夏日题老将林亭::张𧏖::百战功成翻爱静，侯门渐欲似仙家。墙头雨细垂纤草，水面风回聚落花。井放辘轳闲侵酒，笼开鹦鹉报煎茶。几人图在凌烟阁，曾不交锋向塞沙。
观江南牡丹::张𧏖::北地花开南地风，寄根还与客心同。群芳尽怯千般态，几醉能消一番红。举世秪将华胜实，真禅元喻色为空。近年明主思王道，不许新栽满六宫。
钱塘夜宴留别郡守::张𧏖::四方骚动一州安，夜列樽罍伴客懽。觱栗调高山阁迥，虾蟆更促海声寒。屏间佩响藏歌妓，幕外刀光立从官。沈醉不愁归棹远，晚风吹上子陵滩。
十五夜与友人对月::张𧏖::每到月圆思共醉，不宜同醉不成欢。一千二百如轮夜，浮世谁能得尽看。
青冢::张𧏖::倾国可能胜效国，无劳冥寞更思回。太真虽是承恩死，祗作飞尘向马嵬。
古战场::张𧏖::荒骨潜销垒已平，汉家曾说此交兵。如何万古冤魂在，风雨时闻有战声。
赠段逸人::张𧏖::长筇自担药兼琴，话著名山即拟寻。从听世人权似火，不能烧得卧云心。
赠郑司业::张𧏖::晚学更求来世达，正怀非与百邪侵。古人名在今人口，不合于名不苦心。
上所知::张𧏖::初向众中留姓氏，敢期言下致时名。而今马亦知人意，每到门前不肯行。
别郑仁表::张𧏖::春雷醉别镜湖边，官显才狂正少年。红烛满汀歌舞散，美人迎上木兰船。
言怀::张𧏖::不将高盖竟烟尘，自向蓬茅认此身。唐祖本来成大业，岂非姚宋是平人。
叙怀::张𧏖::月里路从何处上，江边身合几时归。十年九陌寒风夜，梦扫芦花絮客衣。
抒怀::张𧏖::几出东堂谢不才，便甘闲望故山回。翻思未是离家久，更有人从外国来。
自讽::张𧏖::鹿鸣筵上强称贤，一送离家十四年。同隐海山烧药伴，不求丹桂却登仙。
伤贾岛::张𧏖::生为明代苦吟身，死作长江一逐臣。可是当时少知己，不知知己是何人。
再游西山赠许尊师::张𧏖::别后已闻师得道，不期犹在此山头。昔时霜鬓今如漆，疑是年光却倒流。
宫词::张𧏖::日透珠帘见冕旒，六宫争逐百花球。回看不觉君王去，已听笙歌在远楼。
经范蠡旧居::张𧏖::一变姓名离百越，越城犹在范家无。他人不见扁舟意，却笑轻生泛五湖。
题嘉陵驿::张𧏖::嘉陵路恶石和泥，行到长亭日已西。独倚阑干正惆怅，海棠花里鹧鸪啼。
龟山寺晚望::张𧏖::四面湖光绝路岐，䴙鹈飞起暮钟时。渔舟不用悬帆席，归去乘风插柳枝。
华山孤松::张𧏖::石罅引根非土力，冒寒犹助岳莲光。绿槐生在膏腴地，何得无心拒雪霜。
吊万人冢::张𧏖::兵罢淮边客路通，乱鸦来去噪寒空。可怜白骨攒孤冢，尽为将军觅战功。
长安寓怀::张𧏖::九衢秋雨掩闲扉，不似干名似息机。贫病却惭墙上土，年来犹自换新衣。
华下霁后晓眺::翁承赞::结茅幽寂近禅林，霁景烟光着柳阴。千嶂华山云外秀，万重乡思望中深。老嫌白发还偷镊，贫对春风亦强吟。花畔水边人不会，腾腾闲步一披襟。
喜弟承检登科::翁承赞::两篇佳句敌琼瑰，怜我三清道路开。荆璞献多还得售，桂堂恩在敢轻回。花繁不怕寻香客，榜到应倾贺喜杯。知尔苦心功业就，早携长策出山来。
蒙闽王改赐乡里::翁承赞::乡名文秀里光贤，别向钧台造化权。阀阅便因今日贵，德音兼与后人传。自从受赐身无力，向未酬恩骨肯镌。归阙路遥心更切，不嫌扶病倚旌旃。
访建阳马驿僧亚齐::翁承赞::萧萧风雨建阳溪，溪畔维舟访亚齐。一轴新诗剑潭北，十年旧识华山西。吟魂惜向江村老，空性元知世路迷。应笑乘轺青琐客，此时无暇听猿啼。
题景祥院::翁承赞::一溪拖碧遶崔嵬，瓶钵偏宜向此隈。农罢树阴黄犊卧，斋时山下白衣来。松多往日门人种，路是前朝释子开。三卷贝多金粟语，可能心炼得成灰。
寄舍弟承裕员外::翁承赞::江花岸草晚萋萋，公子王孙思合迷。无主园林饶采伐，忘情鸥鸟恣高低。长江月上鱼翻鬣，荒圃人稀獭印蹄。何事斜阳再回首，休愁离别岘山西。
文明殿受册封闽王::翁承赞::龙墀班听漏声长，竹帛昭勋扑御香。鸣佩洞庭辞帝主，登车故里册闽王。一千年改江山瑞，十万军蒙雨露光。吟寄短篇追往事，留文功业不寻常。
御命归乡蒙赐锦衣::翁承赞::九重宣旨下丹墀，面对天颜赐锦衣。中使擎来三殿晓，宝箱开处五云飞。德音耳聆君恩重，金印腰悬已力微。更待临轩陈鼓吹，星轺便指故乡归。
奉使封闽王归京洛::翁承赞::泥缄紫诰御恩光，信马嘶风出洛阳。此去愿言归梓里，预凭魂梦展维桑。客程回首瞻文陛，驿路乘轺忆故乡。指日还家堪自重，恩荣昼锦贺封王。
奉使封王次宜春驿::翁承赞::微宦淹留鬓已斑，此心长忆旧林泉。不因列土封千乘，争得衔恩拜二天。云断自宜乡树出，月高犹伴客心悬。夜来梦到南台上，遍看江山胜往年。
甲子岁衔命到家至榕城册封次日闽王降旌旗于新丰市堤饯别::翁承赞::登庸楼上方停乐，新市堤边又举杯。正是离情伤远别，忽闻台旨许重来。此时暂与交亲好，今日还将简册回。争得长房犹在世，缩教地近钓鱼台。
寄示儿孙::翁承赞::力学烧丹二十年，辛勤方得遇真仙。便随羽客归三岛，旋听霓裳适九天。得路自能酬造化，立身何必恋林泉。予家药鼎分明在，好把仙方次第传。
天祐元年以右拾遗使册闽王而作::翁承赞::蓬莱宫阙晓光匀，红案舁麻降紫宸。鸾奏八音谐律吕，凤衔五色显丝纶。萧何相印钧衡重，韩信斋坛雨露新。得侍丹墀官异宠，此身何幸沐恩频。
汉上登舟忆闽::翁承赞::汉皋亭畔起西风，半挂征帆立向东。久客自怜归路近，筭程不怕酒觞空。参差雁阵天初碧，零落渔家蓼欲红。一片归心随去櫂，愿言指日拜文翁。
对雨述怀示弟承检::翁承赞::淋淋霎霎结秋霖，欲使秦城叹陆沈。晓势遮回朝客马，夜声滴破旅人心。青苔重叠封颜巷，白发萧疏引越吟。不有惠连同此景，江南归思几般深。
题故居::翁承赞::一为鹅子二连花，三望青湖四石斜。惟有岭湖居第五，山前却是宰臣家。
题槐::翁承赞::雨中妆点望中黄，句引蝉声送夕阳。忆昔当年随计吏，马蹄终日为君忙。
擢进士::翁承赞::霓旌引上大罗天，别领新衔意自怜。蝴蝶流莺莫先去，满城春色属群仙。
擢探花使三首 一::翁承赞::洪崖差遣探花来，检点芳丛饮数杯。深紫浓香三百朵，明朝为我一时开。
擢探花使三首 二::翁承赞::九重烟暖折槐芽，自是升平好物华。今日始知春气味，长安虚过四年花。
擢探花使三首 三::翁承赞::探花时节日偏长，恬淡春风称意忙。每到黄昏醉归去，纻衣惹得牡丹香。
书斋谩兴二首 一::翁承赞::池塘四五尺深水，篱落两三般样花。过客不须频问姓，读书声里是吾家。
书斋谩兴二首 二::翁承赞::官事归来衣雪埋，儿童灯火小茅斋。人家不必论贫富，惟有读书声最佳。
辞闽王归朝寄倪先辈::翁承赞::时人莫讶再还乡，简册分明剑佩光。驷马高车太常乐，登庸门下忆贤良。
晓望::翁承赞::清霜散漫似轻岚，玉阙参差万象涵。独上秦台最高处，旧山依约在东南。
万寿寺牡丹::翁承赞::烂熳香风引贵游，高僧移步亦迟留。可怜殿角长松色，不得王孙一举头。
松::翁承赞::倚涧临溪自屈蟠，雪花销尽藓花干。幽枝好折为谈柄，入手方知有岁寒。
柳 一::翁承赞::斜拂中桥远映楼，翠光骀荡晓烟收。洛阳才子多情思，横把金鞭约马头。
柳 二::翁承赞::高出营门远出墙，朱阑门闭绿成行。将军宴罢东风急，闲衬旌旗簇画堂。
柳 三::翁承赞::彭泽先生酒满船，五株栽向九江边。长条细叶无穷尽，管领春风不计年。
柳 四::翁承赞::炀帝东游意绪多，宫娃眉翠两相和。一声水调春风暮，千里交阴锁汴河。
柳 五::翁承赞::缠绕春情卒未休，秦娥萧史两相求。玉句阑内朱帘卷，瑟瑟丝笼十二楼。
隋堤柳::翁承赞::春半烟深汴水东，黄金丝软不胜风。轻笼行殿迷天子，抛掷长安似梦中。
句::翁承赞::烟萝况逼神仙窟，丹灶还应许独寻。
送林宽下第东归::黄滔::为君惆怅惜离京，年少无人有屈名。积雪未开移发日，鸣蝉初急说来程。楚天去路过飞雁，灞岸归尘触锁城。又得新诗几章别，烟村竹迳海涛声。
商山赠隐者::黄滔::谁不相逢话息机，九重城里自依依。蓬莱水浅有人说，商洛山高无客归。数只珍禽寒月在，千株古木热时稀。西窗昨夜鸣蛩尽，知梦芝翁起扣扉。
送二友游湘中::黄滔::千里楚江新雨晴，同征肯恨迹如萍。孤舟泊处联诗句，八月中旬宿洞庭。为客早悲烟草绿，移家晚失岳峰青。今来无计相从去，归日汀洲乞画屏。
塞下::黄滔::匹马萧萧去不前，平芜千里见穷边。关山色死秋深日，鼓角声沈霜重天。荒骨或衔残铁露，惊风时掠暮沙旋。陇头冤气无归处，化作阴云飞杳然。
下第东归留辞刑部郑郎中𫍯::黄滔::去违知己住违亲，欲发羸蹄进退频。万里家山归养志，数年门馆受恩身。莺声历历秦城晓，柳色依依灞水春。明日蓝田关外路，连天风雨一行人。
寄怀南北故人::黄滔::秋风昨夜落芙蕖，一片离心到外区。南海浪高书堕水，北州城破客降胡。玉窗挑凤佳人老，绮陌啼莺碧树枯。岭上青风陇头月，时通魂梦出来无。
关中言怀::黄滔::事事朝朝委一尊，自知无复解趋奔。试期交后犹为客，公道开时敢说冤。穷巷住来经积雨，故山归去见荒村。举头尽到断肠处，何必秋风江上猿。
闺怨::黄滔::寸心杳与马蹄随，如蜕形容在锦帷。江上月明船发后，花间日暮信回时。五陵夜作酬恩计，四塞秋为破虏期。待到乘轺入门处，泪珠流尽玉颜衰。
旅怀::黄滔::未吃金丹看十洲，乃将身世作仇雠。羁游数地值兵乱，宿在孤城闻雨秋。东越云山却思隐，西秦霜霰苦频留。他人折尽月中桂，惆怅当年江上鸥。
别友人::黄滔::已喜相逢又怨嗟，十年飘泊在京华。大朝多事还停举，故国经荒未有家。鸟带夕阳投远树，人冲腊雪往边沙。梦魂空系潇湘岸，烟水茫茫芦苇花。
寄罗浮山道者二首 二::黄滔::有人曾见洞中仙，才到人间便越年。金鼎药成龙入海，玉函书发鹤归天。楼开石脉千寻直，山拆鳌鳞一半膻。谁到月明朝礼处，翠岩深锁荔枝烟。
喜侯舍人蜀中新命三首 一::黄滔::八都词客漫喧然，谁解飞扬诰誓间。五色彩毫裁凤诏，九重天子豁龙颜。巴山月在趋朝去，锦水烟生入合还。谋及中兴多少事，莫愁明月不收关。
喜侯舍人蜀中新命三首 二::黄滔::却搜文学起吾唐，暂失都城亦未妨。锦里幸为丹凤阙，幕宾徴出紫微郎。来时走马随中使，到日援毫定外方。若以掌言看谏猎，相如从此病辉光。
喜侯舍人蜀中新命三首 三::黄滔::贾谊才承宣室召，左思唯预秘书流。赋家达者无过此，翰苑今朝是独游。立被御炉烟气逼，吟经栈阁雨声秋。内人未识江淹笔，竟问当时不早求。
经安州感故郑郎中二首 一::黄滔::云梦江头见故城，人间四十载垂名。马蹄践处东风急，鸡舌销时北阙惊。岳客出来寻古剑，野猿相聚叫孤茔。腾身飞上凤凰阁，惆怅终乖吾党情。
经安州感故郑郎中二首 二::黄滔::锦帐先生作牧州，干戈缺后见荒丘。兼无姓贾儿童在，空有还珠烟水流。江句行人吟刻石，月肠是处象登楼。旅魂频此归来否，千载云山属一游。
出京别崔学士::黄滔::一从门馆遍投文，旋忝恩知骤出群。不道鹤鸡殊羽翼，许依龙虎借风云。命奇未便乘东律，言重终期雪北军。欲逐飘蓬向岐路，数宵垂泪恋清芬。
雁::黄滔::楚岸花晴塞柳衰，年年南北去来期。江城日暮见飞处，旅馆月明闻过时。万里风霜休更恨，满川烟草且须疑。洞庭云水潇湘雨，好把寒更一一知。
寄越从事林嵩侍御::黄滔::子虚词赋动君王，谁不期君入对敭。莫恋兔园留看雪，已乘骢马合凌霜。路归天上行方别，道在人间久便香。应念都城旧吟客，十年踪迹委沧浪。
长安书事::黄滔::一年年课数千言，口祝心祠挈出门。孤进难时谁肯荐，主司通处不须论。频秋入自边城雪，昨日听来岭树猿。若有水田过十亩，早应归去狄江村。
旅怀寄友人::黄滔::重叠愁肠只自知，苦于吞蘖乱于丝。一船风雨分襟处，千里烟波回首时。故国田园经战后，穷荒日月逼秋期。鸣蝉似会悠扬意，陌上声声怨柳衰。
寄蒋先辈::黄滔::夫差宫苑悉苍苔，携客朝游夜未回。冢上题诗苏小见，江头酹酒伍员来。秋风急处烟花落，明月中时水寺开。千载三吴有高迹，虎丘山翠益崔嵬。
旅怀::黄滔::雪貌潜凋雪发生，故园魂断弟兼兄。十年除夜在孤馆，万里一身求大名。空有新诗高华岳，已无丹恳出秦城。侯门莫问曾游处，槐柳影中肝胆倾。
放榜日::黄滔::吾唐取士最堪夸，仙榜标名出曙霞。白马嘶风三十辔，朱门秉烛一千家。郄诜联臂升天路，宣圣飞章奏日华。岁岁人人来不得，曲江烟水杏园花。
二月二日宴中贻同年封先辈渭::黄滔::帝尧城里日衔杯，每倚嵇康到玉颓。桂苑五更听榜后，蓬山二月看花开。垂名入甲成龙去，列姓如丁作鹤来。同戴大恩何处报，永言交道契陈雷。
新野道中::黄滔::野堂如雪草如茵，光武城边一水滨。越客归遥春有雨，杜鹃啼苦夜无人。东堂岁去衔杯懒，南浦期来落泪频。莫道还家不惆怅，苏秦羁旅长卿贫。
酬俞钧::黄滔::乡书一忝荐延恩，二纪三朝泣省门。虽忝立名经圣鉴，敢期兴咏叠嘉言。莫论蟾月无梯接，大底龙津有浪翻。今日朝廷推草泽，伫君承诏出云根。
御试二首 一::黄滔::已表隋珠各自携，更从琼殿立丹梯。九华灯作三条烛，万乘君悬四首题。灵凤敢期翻雪羽，洞箫应或讽金闺。明朝莫惜场场醉，青桂新香有紫泥。
御试二首 二::黄滔::六曹三省列簪裾，丹诏宣来试士初。不是玉皇疑羽客，要教金榜带天书。词臣假寐题黄绢，宫女敲铜奏子虚。御目四篇酬九百，敢从灯下略踌躇。
寄陈侍御::黄滔::千年二相未全夸，犹阙闽城贺降麻。何必锦衣须太守，别无莲幕胜王家。醴泉涌处休论水，黄菊开时独是花。九级燕金满尊酒，却愁随诏谒承华。
酬徐正字夤::黄滔::已免蹉跎负岁华，敢辞霜鬓雪呈花。名从两榜考升第，官自三台追起家。疋马有期归辇毂，故山无计恋桑麻。莫言蓬阁从容久，披处终知金在砂。
辞相府::黄滔::从汉至唐分五州，谁为将相作诸侯。闽江似镜正堪恋，秦客如蓬难久留。匹马忍辞藩屏去，小才宁副庙堂求。今朝拜别幡幢下，双泪如珠滴不休。
寄罗郎中隐::黄滔::休向中兴雪至冤，钱塘江上看涛翻。三征不起时贤议，九转终成道者言。绿酒千杯肠已烂，新诗数首骨犹存。瑶蟾若使知人事，仙桂应遭蠹却根。
江行遇王侍御::黄滔::数年分散秦吴隔，暂泊官船浦柳中。新草军书名更重，久辞山迳业应空。渡头潮落将行客，天际风高未宿鸿。此日相逢魂合断，赖君身事渐飞冲。
客舍秋晚夜怀故山::黄滔::寥寥深巷客中居，况值穷秋百事疏。孤枕忆山千里外，破窗闻雨五更初。经年荒草侵幽迳，几树西风锁弊庐。长系寸心归未得，起挑残烛独踌躇。
绛州郑尚书::黄滔::旌旗日日展东风，云稼连山雪刃空。剖竹已知垂凤食，摘珠何必到龙宫。谏垣虚位期飞步，翰苑含毫待纪公。谁谓唐城诸父老，今时得见蜀文翁。
喜陈先辈及第::黄滔::今年春已到京华，天与吾曹雪怨嗟。甲乙中时公道复，朝廷看处主司夸。飞离海浪从烧尾，咽却金丹定易牙。不是驾前偏落羽，锦城争得杏园花。
延福里居和林宽何绍余酬寄::黄滔::长说愁吟逆旅中，一庭深雪一窗风。眼前道路无心觅，象外烟霞有句通。几度相留侵鼓散，频闻会宿著僧同。高情未以干时废，属和因知兴不穷。
赠宿松杨明府::黄滔::溪上家家礼乐新，始知为政异常伦。若非似水清无底，争得如冰凛拂人。月狖声和琴调咽，烟村景接柳条春。宦游兼得逍遥趣，休忆三吴旧钓津。
赠郑明府::黄滔::庭罗衙吏眼看山，真恐风流是谪仙。垂柳五株春娅姹，鸣琴一弄水潺湲。援毫断狱登殊考，驻乐题诗得出联。莫起陶潜折腰叹，才高位下始称贤。
江州夜宴献陈员外::黄滔::多少欢娱簇眼前，浔阳江上夜开筵。数枝红蜡啼香泪，两面青娥拆瑞莲。清管彻时斟玉醑，碧筹回处掷金船。因知往岁楼中月，占得风流是偶然。
湘中赠张逸人::黄滔::羽衣零落帽欹斜，不自孤峰即海沙。曾为蜀山成寓迹，又因湘水拟营家。鸣琴坐见燕鸿没，曳履吟忘野迳赊。更爱扁舟宿寒夜，独听风雨过芦花。
寓题::黄滔::纷纷墨敕除官日，处处红旗打贼时。竿底得璜犹未用，梦中吞鸟拟何为。损生莫若攀丹桂，免俗无过咏紫芝。两岸芦花一江水，依前且把钓鱼丝。
题陈山人居::黄滔::犹自莓苔马迹重，石嵌泉冷懒移峰。空垂凤食檐前竹，漫拔龙形涧底松。隔岸青山秋见寺，半床明月夜闻钟。谁能惆怅磻溪事，今古悠悠不再逢。
宿李少府园林::黄滔::一壶浊酒百家诗，住此园林守选期。深院月凉留客夜，古杉风细似泉时。尝频异茗尘心净，议罢名山竹影移。明日绿苔浑扫后，石庭吟坐复容谁。
送人明经及第东归::黄滔::十问九通离义床，今时登第信非常。亦从南院看新榜，旋束春关归故乡。水到吴门方见海，树侵闽岭渐无霜。知君已塞平生愿，日与交亲醉几场。
断酒::黄滔::未老先为百病仍，醉杯无计接宾朋。免遭拽盏郎君谑，还被簪花录事憎。丝管合时思索马，池塘晴后独留僧。何因浇得离肠烂，南浦东门恨不胜。
南海幕和段先辈送韦侍御赴阙::黄滔::树色川光入暮秋，使车西发不胜愁。璧连标格惊分散，雪课篇章互唱酬。魏阙别当飞羽翼，燕台独且占风流。满园歌管凉宵月，此后相思几上楼。
寄南海黄尚书::黄滔::五羊城下驻行车，此事如今八载余。燕颔已知飞食肉，龙门犹自退为鱼。红楼入夜笙歌合，白社惊秋草木疏。西望清光寄消息，万重烟水一封书。
送人往苏州觐其兄::黄滔::阖闾城外越江头，两地烟涛一叶舟。到日荆枝应便茂，别时珠泪不须流。迎欢酒醒山当枕，咏古诗成月在楼。明日尊前若相问，为言今访赤松游。
游东林寺::黄滔::长生犹自重无生，言让仙祠佛寺成。碑折谁忘康乐制，山灵表得远公名。松形入汉藤萝短，僧语离经耳目清。莫怪迟迟不归去，童年已梦遶林行。
赠旌德吕明府::黄滔::渥洼步数太阿姿，争遣王侯不奉知。花作城池入官处，锦随刀尺少年时。两衙断狱兼留客，三考论功合树碑。须信隔帘看刺史，锦章朱绂已葳蕤。
贺清源仆射新命::黄滔::虽言嵩岳秀崔嵬，少降连枝命世才。南史两荣唯百揆，东闽双拜有三台。二天在顶家家咏，丹凤衔书岁岁来。虚说古贤龙虎盛，谁攀荆树上金台。
浙幕李端公泛建溪::黄滔::越城吴国结良姻，交发芙蓉幕内宾。自顾幽沈槐省迹，得陪清显谏垣臣。分题晓并兰舟远，对坐宵听月狖频。更爱延平津上过，一双神剑是龙鳞。
贻宋评事::黄滔::河阳城里谢城中，入曳长裾出佩铜。燕国金台无别客，陶家柳下有清风。数踪篆隶书新得，一灶屯蒙火细红。时说三吴欲归处，绿波洲渚紫蒲藂。
催妆::黄滔::北府迎尘南郡来，莫将芳意更迟回。虽言天上光阴别，且被人间更漏催。烟树迥垂连蒂杏，彩童交捧合欢杯。吹箫不是神仙曲，争引秦娥下凤台。
寓题::黄滔::每忆家山即涕零，定须归老旧云扃。银河水到人间浊，丹桂枝垂月里馨。霜雪不飞无翠竹，鲸鲵犹在有青萍。三千九万平生事，却恨南华说北溟。
伤蒋校书德山::黄滔::谁到双溪溪岸傍，与招魂魄上苍苍。世间无树胜青桂，陇上有花唯白杨。秦苑火然新赋在，越城山秀故居荒。如何万古雕龙手，独是相如识汉皇。
寄杨赞图学士::黄滔::东堂第一领春风，时怪关西小骥慵。华表柱头还有鹤，华歆名下别无龙。君恩凤阁含毫数，诗景珠宫列肆供。今日江南驻舟处，莫言归计为云峰。
酬杨学士::黄滔::神仙簿上愧非夫，诏作疑丹两入炉。诗里几曾吟芍药，花中方得见菖蒲。阳春唱后应无曲，明月圆来别是珠。莫下蓬山不回首，东风犹待重抟扶。
寄同年李侍郎龟正::黄滔::石门南面泪浪浪，自此东西失帝乡。昆璞要疑方卓绝，大鹏须息始开张。已归天上趋双阙，忽喜人间捧八行。莫道秋霜不滋物，菊花还借后时黄。
锺陵故人::黄滔::滕王阁下昔相逢，此地今难访所从。唯爱金笼贮鹦鹉，谁论铁柱锁蛟龙。荆榛翠是钱神染，河岳期须国士锺。一箸鲈鱼千古美，后人终少继前踪。
故山::黄滔::支颐默省旧林泉，石径茅堂到目前。衰碧鸣蛩莎有露，浓阴歇鹿竹无烟。水从井底通沧海，山在窗中倚远天。何事苍髯不归去，燕昭台上一年年。
塞上::黄滔::塞门关外日光微，角怨单于雁驻飞。冲水路从冰解断，逾城人到月明归。燕山腊雪销金甲，秦苑秋风脆锦衣。欲吊昭君倍惆怅，汉家甥舅竟相违。
乌石村::黄滔::往日江村今物华，一回登览一悲嗟。故人殁后城头月，新鸟啼来垅上花。卖剑钱销知绝俗，闻蝉诗苦即思家。谢公古郡青山在，三尺孤坟扑海沙。
寄同年卢员外::黄滔::听尽莺声出雍州，秦吴烟月十经秋。龙门在地从人上，郎省连天须鹤游。休恋一台惟妙绝，已经三字入精求。当年甲乙皆华显，应念槐宫今雪头。
寄同年封舍人渭::黄滔::唐城接轸赴秦川，忧合懽离骤十年。龙颔摘珠同泳海，凤衔辉翰别升天。八行真迹虽收拾，四户高扃奈隔悬。能使丘门终始雪，莫教华发独潸然。
遇罗员外衮::黄滔::灞陵桥外驻征辕，此一分飞十六年。豸角戴时垂素发，鸡香含处隔青天。绮园难贮林栖意，班马须持笔削权。可忘自初相识地，秋风明月客鄜延。
送翁员外承赞::黄滔::谁言吾党命多奇，荣美如君历数稀。衣锦还乡翻是客，回车谒帝却为归。凤旋北阙虚丹穴，星复南宫逼紫微。已分十旬无急诏，天涯相送只沾衣。
奉和翁文尧十九员外中谢日蒙恩赐金紫之什::黄滔::面蒙君赐自龙墀，谁是还乡一袭衣。三品易悬鳞鬣赫，八丝展起彩章飞。敻为胜事垂千古，题作新诗启七微。严助买臣精魄在，定应羞著昔年归。
翁文尧员外捧金紫还乡之命雅发篇章将原交情远为嘉贶洎燕鸿陆犬楚水荆山又吐琼瑶逮之幽鄙虽涌泉思触逸兴皆虚而强韵押难非才颇愧辄兹酬和以质奖私::黄滔::抟将盛事更无余，还向桥边看旧书。东越独推生竹箭，北溟喜足贮鲲鱼。两回谁解归华表，午夜兼能荐子虚。须把头冠弹尽日，怜君不与故人疏。
奉和翁文尧员外经过七林书堂见寄之什::黄滔::朱旗引入昔茆堂，半日从容尽日忙。驷马宝车行锡礼，金章紫绶带天香。山从南国添烟翠，龙起东溟认夜光。定恐故园留不住，竹风松韵漫凄锵。
奉酬翁文尧员外驻南台见寄之什::黄滔::人指南台山与川，大惊喜气异当年。花迎金册非时拆，月对琼杯此夜圆。我爱藏冰从夏结，君怜修竹到冬鲜。殷勤更抱鸣琴抚，为忆秦儿识断弦。
翁文尧员外拥册礼之归一路有诗名昼锦集先将寄示因书五十六字::黄滔::六窠只佩诸侯印，争比从天拥册归。一轴郢人歌处雪，两重朱氏著来衣。闽山秀已锺君尽，洛水波应溅我稀。明日陪尘迎驷马，定淮斋沐看光辉。
奉和翁文尧员外文秀光贤昼锦之什 一::黄滔::乡名里号一朝新，乃觉台恩重万钧。建水闽山无故事，长卿严助是前身。清泉引入旁添润，嘉树移来别带春。莫凭栏干剩留驻，内庭虚位待才臣。
奉和翁文尧员外文秀光贤昼锦之什 二::黄滔::虽言闽越系生贤，谁是还家宠自天。山简愧兼诸郡命，郑玄惭秉六经权。鸟行去没孤烟树，渔唱还从碧岛川。休说迟回未能去，夜来新梦禁中泉。
奉和翁文尧员外文秀光贤昼锦之什 三::黄滔::君王面赐紫还乡，金紫中推是甲裳。华构便将垂美号，故山重更发清光。水澄此日兰宫镜，树忆当年柏署霜。珍重朱栏兼翠拱，来来皆自读书堂。
奉酬翁文尧员外神泉之游见寄嘉什::黄滔::含鸡假豸喜同游，野外嘶风并紫骝。松竹回寻青障寺，姓名题向白云楼。泉源出石清消暑，僧语离经妙破愁。争奈爱山尤恋阙，古来能有几人休。
辄吟七言四韵攀寄翁文尧拾遗::黄滔::唐设高科表用文，吾曹谁作谏垣臣。甄山秀气旷千古，凤阙华恩锺二人。起草便论天上事，如君不是世间身。龙头龙尾前年梦，今日须怜应若神。
鄜畤李相公::黄滔::秦城择日发征辕，斋戒来投节制尊。分虎名高初命相，攀龙迹下愧登门。夜听讴咏销尘梦，晓拜旌幢战旅魂。华舍未开宁有碍，彩毫虽乏敢无言。生兼文武为人杰，出应乾坤静帝阍。计吐六奇谁敢敌，学穷三略不须论。功高马卸黄金甲，台迥宾懽白玉樽。九穗嘉禾垂绮陌，四时甘雨带雕轩。推恩每觉东溟浅，吹律能令北陆暄。青草连沙无血溅，黄榆鏁塞有莺翻。笙歌合沓春风郭，鸡犬连延碧岫邨。游子不缘贪献赋，永依棠树托蓬根。
成名后呈同年::黄滔::业诗攻赋荐乡书，二纪如鸿历九衢。待得至公搜草泽，如从平陆到蓬壶。虽惭锦鲤成穿额，忝获骊龙不寐珠。蒙楚数疑休下泣，师刘大喝已为卢。人间灰管供红杏，天上烟花应白榆。一字连镳巡甲族，千般唱罚赏皇都。名推颜柳题金塔，饮自燕秦索玉姝。退愧单寒终预此，敢将恩岳怠斯须。
投刑部裴郎中::黄滔::两榜驱牵别海涔，佗门不合觅知音。瞻恩虽隔云雷赐，向主终知犬马心。礼闱后人窥作镜，庙堂前席待为霖。已齐日月悬千古，肯误风尘使陆沉。拜首敢将诚吐血，蜕形唯待诺如金。愁闻南院看期到，恐被东墙旧恨侵。缁化衣空难抵雪，黑销头尽不胜簪。数行泪里依投志，直比沧溟未是深。
入关言怀::黄滔::背将踪迹向京师，出在先春入后时。落日灞桥飞雪里，已闻南院有看期。
过长江::黄滔::曾搜景象恐通神，地下还应有主人。若把长江比湘浦，离骚不合自灵均。
题灵峰僧院::黄滔::系马松间不忍归，数巡香茗一枰棋。拟登绝顶留人宿，犹待沧溟月满时。
司马长卿::黄滔::一自梁园失意回，无人知有掞天才。汉宫不鏁陈皇后，谁肯量金买赋来。
归思::黄滔::蓟北风烟空汉月，湘南云水半蛮边。寒为旅雁暖还去，秦越离家可十年。
东林寺贯休上人篆隶题诗::黄滔::师名自越彻秦中，秦越难寻师所从。墨迹两般诗一首，香炉峰下似相逢。
寓江州李使君::黄滔::使君曾被蝉声苦，每见词文即为愁。况是楚江鸿到后，可堪西望发孤舟。
游南寓题::黄滔::江山节被雪霜遗，毒草过秋未拟衰。天不当时命邹衍，亦将寒律入南吹。
和同年赵先辈观文::黄滔::玉兔轮中方是树，金鳌顶上别无山。虽然回首见烟水，事主酬恩难便闲。
出京别同年::黄滔::一枝仙桂已攀援，归去烟涛浦口邨。虽恨别离还有意，槐花黄日出青门。
木芙蓉三首 一::黄滔::黄鸟啼烟二月朝，若教开即牡丹饶。天嫌青帝恩光盛，留与秋风雪寂寥。
木芙蓉三首 二::黄滔::却假青腰女剪成，绿罗囊绽彩霞呈。谁怜不及黄花菊，只遇陶潜便得名。
木芙蓉三首 三::黄滔::须到露寒方有态，为经霜裛稍无香。移根若在秦宫里，多少佳人泣晓妆。
九日::黄滔::阳数重时阴数残，露浓风硬欲成寒。莫言黄菊花开晚，独占樽前一日欢。
夏州道中::黄滔::陇雁南飞河水流，秦城千里忍回头。征行浑与求名背，九月中旬往夏州。
经慈州感谢郎中::黄滔::金声乃是古诗流，况有池塘春草俦。莫遣宣城独垂号，云山彼此谢公游。
寓题::黄滔::吴中烟水越中山，莫把渔樵谩自宽。归泛扁舟可容易，五湖高士是抛官。
寄宋明府::黄滔::北阙秋期南国身，重关烟月五溪云。风蝉已有数声急，赖在陶家柳下闻。
灵均::黄滔::莫问灵均昔日游，江蓠春尽岸枫秋。至今此事何人雪，月照楚山湘水流。
马嵬::黄滔::锦江晴碧剑锋奇，合有千年降圣时。天意从来知幸蜀，不关胎祸自蛾眉。
和陈先辈陪陆舍人春日游曲江::黄滔::刘超游召郄诜陪，为忆池亭旧赏来。红杏花旁见山色，诗成因触鼓声回。
卷帘::黄滔::绿鬟侍女手纤纤，新捧嫦娥出素蟾。卫玠官高难久立，莫辞双卷水精帘。
启帐::黄滔::得人憎定绣芙蓉，爱鏁嫦娥出月踪。侍女莫嫌抬素手，拔开珠翠待相逢。
去扇::黄滔::城上风生蜡炬寒，锦帷开处露翔鸾。已知秦女升仙态，休把圆轻隔牡丹。
别后::黄滔::梦里相逢无后期，烟中解珮杳何之。亏蟾便是陈宫镜，莫吐清光照别离。
严陵钓台::黄滔::终向烟霞作野夫，一竿竹不换簪裾。直钩犹逐熊罴起，独是先生真钓鱼。
马嵬二首 一::黄滔::铁马嘶风一渡河，泪珠零便作惊波。鸣泉亦感上皇意，流下陇头呜咽多。
马嵬二首 二::黄滔::龙脑移香凤辇留，可能千古永悠悠。夜台若使香魂在，应作烟花出陇头。
闰八月::黄滔::无人不爱今年闰，月看中秋两度圆。唯恐雨师风伯意，至时还夺上楼天。
奉和翁文尧戏寄::黄滔::掘兰宫里数名郎，好是乘轺出帝乡。两度还家还未有，别论光彩向冠裳。
奉和文尧对庭前千叶石榴::黄滔::一朵千英绽晓枝，彩霞堪与别为期。移根若在芙蓉苑，岂向当年有醒时。
八月十五夜::殷文圭::万里无云镜九州，最团圆夜是中秋。满衣冰彩拂不落，遍地水光凝欲流。华岳影寒清露掌，海门风急白潮头。因君照我丹心事，减得愁人一夕愁。
省试夜投献座主::殷文圭::辟开公道选时英，神镜高悬鉴百灵。混沌分来融间气，欃枪灭处炫文星。烛然兰省三条白，山束龙门万仞青。圣教中兴周礼在，不劳干羽舞明庭。
观贺皇太子册命::殷文圭::嗣册储皇帝命行，万方臣妾跃欢声。鸾旃再立星辰正，雉扇双开日月明。自有汉元争翊戴，不劳商皓定欹倾。春宫保傅皆周召，致主何忧不太平。
行朝早春侍师门宴西溪席上作::殷文圭::西溪水色净于苔，画鹢横风绛帐开。弦管旋飘蓬岛去，公卿皆是蘂宫来。金鳞掷浪钱翻荇，玉爵黏香雪泛梅。三榜生徒逾七十，岂期龙坂纳非才。
贺同年第三人刘先辈咸辟命::殷文圭::甲门才子鼎科人，拂地蓝衫榜下新。脱俗文章笑鹦鹉，凌云头角压麒麟。金壶藉草溪亭晚，玉勒穿花野寺春。多愧受恩同阙里，不嫌师僻与颜贫。
寄广南刘仆射::殷文圭::战国从今却尚文，品流才子作将军。画船清宴蛮溪雨，粉阁闲吟瘴峤云。暴客卸戈归惠政，史官调笔待儒勋。汉仪一化南人后，牧马无因更夜闻。
题吴中陆龟蒙山斋::殷文圭::万卷图书千户贵，十洲烟景四时和。花心露洗猩猩血，水面风披瑟瑟罗。庄叟静眠清梦永，客儿芳意小诗多。天麟不触人间网，拟把公卿换得么。
经李翰林墓::殷文圭::诗中日月酒中仙，平地雄飞上九天。身谪蓬莱金籍外，宝装方丈玉堂前。虎靴醉索将军脱，鸿笔悲无令子传。十字遗碑三尺墓，只应吟客吊秋烟。
鹦鹉::殷文圭::丹觜如簧翠羽轻，随人呼物旋知名。金笼夜黯山西梦，玉枕晓憎帘外声。才子爱奇吟不足，美人怜尔绣初成。应缘是我邯郸客，相顾咬咬别有情。
边将别::殷文圭::地角天涯倍苦辛，十年铅椠未酬身。朱门泣别同鲛客，紫塞旅游随雁臣。汉将出师冲晓雪，胡儿奔马扑征尘。行行独止干戈域，毳帐望谁为主人。
江南秋日::殷文圭::水国由来称道情，野人经此顿神清。一篷秋雨睡初起，半砚冷云吟未成。青笠渔儿筒钓没，蒨衣菱女画桡轻。冰绡写上江南景，寄与金銮马长卿。
题友人庭竹::殷文圭::丛篁萧瑟拂清阴，贵地栽成碧玉林。尽待花开添凤食，可怜风击状龙吟。钿竿离立霜文静，锦箨飘零粉节深。何事子猷偏寄赏，此君心似古人心。
览陆龟蒙旧集::殷文圭::先生文价沸三吴，白雪千编酒一壶。吟去星辰笔下动，醉来嵩华眼中无。峭如谢桧虬蟠活，清似缑山凤路孤。身后独遗封禅草，何人寻得佐鸿图。
赵侍郎看红白牡丹因寄杨状头赞图::殷文圭::迟开都为让群芳，贵地栽成对玉堂。红艳袅烟疑欲语，素华映月只闻香。翦裁偏得东风意，淡薄似矜西子妆。雅称花中为首冠，年年长占断春光。
题胡州太学丘光庭博士幽居::殷文圭::舜轨尧文混九垓，明堂宏构集良材。江边云卧如龙稳，天外泥书遣鹤来。五夜药苗滋沆瀣，四时花影荫莓苔。草玄门似山中静，不是公卿到不开。
初秋留别越中幕客::殷文圭::魂梦飘零落叶洲，北辕南柁几时休。月中青桂渐看老，星畔白榆还报秋。鹤禁有知须强进，稽峰无事莫相留。吴花越柳饶君醉，直待功成始举头。
送道者朝见后归山::殷文圭::暂随蒲帛谒金銮，萧洒风仪傲汉官。天马难将朱索绊，海鳌宁觉碧涛宽。松坛月作尊前伴，竹箧书为教外欢。神鼎已乾龙虎伏，一条真气出云端。
赠战将::殷文圭::绿沈枪利雪峰尖，犀甲军装称紫髯。威慑万人长凛凛，礼延群客每谦谦。阵前战马黄金勒，架上兵书白玉签。不为已为儒弟子，好依门下学韬钤。
九华贺雨吟::殷文圭::陶公焦思念生灵，变旱为丰合杳冥。雷劈老松疑虎怒，雨冲阴洞觉龙腥。万畦香稻蓬葱绿，九朵奇峰扑亚青。吟贺西成饶旅兴，散丝飞洒满长亭。
赠池州张太守::殷文圭::神珠无颣玉无瑕，七叶簪貂汉相家。阵面奔星破犀象，笔头飞电跃龙蛇。绛帏夜坐穷三史，红斾春行到九华。只怕池人留不住，别迁征镇拥高牙。
中秋自宛陵寄池阳太守::殷文圭::出山三见月如眉，蝶梦终宵遶戟枝。旅客思归鸿去日，贤侯行化子来时。郡楼遐想刘琨啸，相合方窥谢傅棋。按部况闻秋稼熟，马前迎拜羡幷儿。
次韵九华杜先辈重阳寄投宛陵丞相::殷文圭::日下飞声彻不毛，酒醒时得广离骚。先生鬓为吟诗白，上相心因治国劳。千乘信回鱼榼重，九华秋迥凤巢高。强酬小谢重阳句，沙恨无金尽日淘。
寄贺杜荀鹤及第::殷文圭::一战平畴五字劳，昼归乡去锦为袍。大鹏出海翎犹湿，骏马辞天气正豪。九子旧山增秀绝，二南新格变风骚。由来稽古符公道，平地丹梯甲乙高。
和友人送衡尚书赴池阳副车::殷文圭::淮王上将例分忧，玉帐参承半列侯。次第选材如创厦，别离排宴向藏舟。鹍鹏变化知难测，龙蠖升沈各有由。躞蹀行牵金鋄重，婵娟立唱翠娥愁。筑头勋业谐三阵，满腹诗书究九流。金海珠韬乘月读，肉芝牙茗拨云收。赤鳞斾卷鸥汀晚，青雀船横雁阵秋。十字细波澄镜面，九华残雪露峰头。醉沈北海千尊酒，吟上南荆百尺楼。况是昭明食鱼郡，不妨闲掷钓璜钩。
贻李南平::殷文圭::紫殿西头月欲斜，曾草临淮上相麻。润笔已曾经奏谢，更飞章句问张华。
句::殷文圭::龙舒太守人中杰，风韵堂中心似月。众口声光夸汉将，筑头勋业佐淮王。
华清宫::徐夤::十二琼楼鏁翠微，暮霞遗却六铢衣。桐枯丹穴凤何去，天在鼎湖龙不归。帘影罢添新翡翠，露华犹湿旧珠玑。君王魂断骊山路，且向蓬瀛伴贵妃。
再幸华清宫::徐夤::肠断将军改葬归，锦囊香在忆当时。年来却恨相思树，春至不生连理枝。雪女冢头瑶草合，贵妃池里玉莲衰。霓裳旧曲飞霜殿，梦破魂惊绝后期。
喜雨上主人尚书::徐夤::天皇攘袂敕神龙，雨我公田兆岁丰。几日淋漓侵暮角，数宵滂沛彻晨钟。细如春雾笼平野，猛似秋风击古松。门下十年耕稼者，坐来偏忆翠微峰。
回文诗二首 一::徐夤::飞书一幅锦文回，恨写深情寄雁来。机上月残香阁掩，树梢烟澹绿窗开。霏霏雨罢歌终曲，漠漠云深酒满杯。归日几人行问卜，徽音想望倚高台。
回文诗二首 二::徐夤::轻帆数点千峰碧，水接云山四望遥。晴日海霞红霭霭，晓天江树绿迢迢。清波石眼泉当槛，小迳松门寺对桥。明月钓舟渔浦远，倾山雪浪暗随潮。
不把渔竿::徐夤::不把渔竿不灌园，策筇吟遶绿芜村。得争野老眠云乐，倍感闽王与善恩。鸟趁竹风穿静户，鱼吹烟浪喷晴轩。何人买我安贫趣，百万黄金未可论。
古往今来::徐夤::古往今来恨莫穷，不如沈醉卧春风。雀儿无角长穿屋，鹦鹉能言却入笼。柳惠岂嫌居下位，朱云直去指三公。闲思郭令长安宅，草没匡墙旧事空。
十里烟笼::徐夤::十里烟笼一径分，故人迢遰久离群。白云明月皆由我，碧水青山忽赠君。浮世宦名浑似梦，半生勤苦谩为文。北邙坡上青松下，尽是锵金佩玉坟。
偶书::徐夤::巧者多为拙者资，良筹第一在乘时。市门逐利终身饱，谷口躬耕尽日饥。琼玖鬻来燕石贵，蓬蒿芳处楚兰衰。高皇冷笑重瞳客，盖世拔山何所为。
润屋::徐夤::润屋丰家莫妄求，眼看多是与身雠。百禽罗得皆黄口，四皓山居始白头。玉烁火光争肯变，草芳崎岸不曾秋。朱门粉署何由到，空寄新诗谢列侯。
退居::徐夤::鹤性松心合在山，五侯门馆怯趋攀。三年卧病不能免，一日受恩方得还。明月送人沿驿路，白云随马入柴关。笑他范蠡贪婪甚，相罢金多始退闲。
闭门::徐夤::闭却闲门卧小窗，更何人与疗膏肓。一生有酒唯知醉，四大无根可预量。骨冷欲针先觉痛，肉顽频炙不成疮。漳滨伏枕文园渴，盗跖纵横似虎狼。
开窗::徐夤::闭户开窗寝又兴，三更时节也如冰。长闲便是忘机者，不出真如过夏僧。环堵岂惭蜗作舍，布衣宁假鹤为翎。蔷薇花尽薰风起，绿叶空随满架藤。
灯花::徐夤::点蜡烧银却胜栽，九华红艳吐玫瑰。独含冬夜寒光拆，不傍春风暖处开。难见只因能送喜，莫挑唯恐堕成灰。贪膏附热多相误，为报飞蛾罢拂来。
东归出城留别知己::徐夤::韦蒙屈指许非才，三载长安共酒杯。欲别未攀杨柳赠，相留拟待牡丹开。寒随御水波光散，暖逐衡阳雁影来。他日因书问衰飒，东溪须访子陵台。
咏怀::徐夤::愁花变出白髭须，半世辛勤一事无。道在或期君梦想，贫来争奈鬼揶揄。马卿自愧长婴疾，颜子谁怜不是愚。借取秦宫台上镜，为时开照汉妖狐。
郊村独游::徐夤::岁闰堪怜历候迟，出门惟与野云期。惊鱼掷上绿荷芰，栖鸟啄余红荔枝。末路可能长薄命，修途应合有良时。市头相者休相戏，蹙膝先生半自知。
经故翰林杨左丞池亭::徐夤::八角红亭荫绿池，一朝青草盖遗基。蔷薇藤老开花浅，翡翠巢空落羽奇。春榜几深门下客，乐章多取集中诗。平生德义人间诵，身后何劳更立碑。
经故广平员外旧宅::徐夤::门巷萧条引涕洟，遗孤三岁著麻衣。绿杨树老垂丝短，翠竹林荒著笋稀。结社僧因秋朔吊，买书船近葬时归。平生欲献匡君策，抱病犹言未息机。
潘丞相旧宅::徐夤::绿树垂枝荫四邻，春风还似旧时春。年年燕是雕梁主，处处花随落月尘。七贵竟为长逝客，五侯寻作不归人。秋槐影薄蝉声尽，休谓龙门待化鳞。
门外闲田数亩长有泉源因筑直堤分为两沼::徐夤::左右澄漪小槛前，直堤高筑古平川。十分春水双檐影，一片秋空两月悬。前岸好山摇细浪，夹门嘉树合晴烟。坐来暗起江湖思，速问溪翁买钓船。
北园::徐夤::北园干叶旋空枝，兰蕙还将众草衰。笼鸟上天犹有待，病龙兴雨岂无期。身闲不厌频来客，年老偏怜最小儿。生事罢求名与利，一窗书策是年支。
溪上要一只白簟扇盖头垂钓去年就节推侍御请之蒙惠一柄紫花纹者虽则鳞华具甚纰薄不及清源所出因就南郡陈常侍请之遂成拙句::徐夤::难求珍箑过炎天，远就金貂乞月圆。直在引风欹角枕，且图遮日上渔船。但令织取无花簟，不用挑为饮露蝉。莫道如今时较晚，也应留得到明年。
招隐::徐夤::齿发那能敌岁华，早知休去避尘沙。鬼神只阚高明里，倚伏不干栖隐家。陶景岂全轻组绶，留侯非独爱烟霞。赠君吉语堪铭座，看取朝开暮落花。
忆山中友人::徐夤::忆得当年接善邻，苦将闲事强夫君。鬬开碧沼分明月，各领青山占白云。近日药方多缮写，旧来诗草半烧焚。金门几欲言西上，惆怅关河正用军。
溪隐::徐夤::将名将利已无缘，深隐清溪拟学仙。绝却腥膻胜服药，断除杯酒合延年。蜗牛壳漏宁同舍，榆荚花开不是钱。鸾鹤久从笼槛闭，春风却放纸为鸢。
酒醒::徐夤::酒醒欲得适闲情，骑马那胜策杖行。天暖天寒三月暮，溪南溪北两村名。沙澄浅水鱼知钓，花落平田鹤见耕。望断长安故交远，来书未说九河清。
梦断::徐夤::梦断纱窗半夜雷，别君花落又花开。渔阳路远书难寄，衡岳山高月不来。玄燕有情穿绣户，灵龟无应祝金杯。人生若得长相对，萤火生烟草化灰。
人事::徐夤::人事飘如一炷烟，且须求佛与求仙。丰年甲子春无雨，良夜庚申夏足眠。颜氏岂嫌瓢里饮，孟光非取镜中妍。平生生计何为者，三迳苍苔十亩田。
休说::徐夤::休说人间有陆沈，一樽闲待月明斟。时来不怕沧溟阔，道大却忧潢潦深。白首钓鱼应是分，青云干禄已无心。梓桐赋罢相如隐，谁为君前永夜吟。
嘉运::徐夤::嘉运良时两阻修，钓竿蓑笠乐林丘。家无寸帛浑闲事，身似浮云且自由。庭际鸟啼花旋落，潭心月在水空流。晨炊一箸红银粒，忆著长安索米秋。
绿鬓::徐夤::绿鬓先生自出林，孟光同乐野云深。躬耕为食古人操，非织不衣贤者心。眼众岂能分瑞璧，舌多须信烁良金。君看黄阁南迁客，一过泷州绝好音。
骄侈::徐夤::骄侈阽危俭素牢，镜中形影岂能逃。石家恃富身还灭，颜子非贫道不遭。蝙蝠亦能知日月，鸾凤那肯啄腥臊。古今人事惟堪醉，好脱霜裘换绿醪。
龙蛰二首 一::徐夤::龙蛰蛇蟠却待伸，和光何惜且同尘。伍员岂是吹箫者，冀缺非同执耒人。神剑触星当变化，良金成器在陶钧。穰侯休忌关东客，张禄先生竟相秦。
龙蛰二首 二::徐夤::休说雄才间代生，到头难与运相争。时通有诏征枚乘，世乱无人荐祢衡。逐日莫矜驽马步，司晨谁要牝鸡鸣。中林且作烟霞侣，尘满关河未可行。
逐臭苍蝇::徐夤::逐臭苍蝇岂有为，清蝉吟露最高奇。多藏茍得何名富，饱食嗟来未胜饥。穷寂不妨延寿考，贪狂总待算毫厘。首阳山翠千年在，好奠冰壶吊伯夷。
牡丹花二首 一::徐夤::看遍花无胜此花，翦云披雪蘸丹砂。开当青律二三月，破却长安千万家。天纵秾华刳鄙吝，春教妖艳毒豪奢。不随寒令同时放，倍种双松与辟邪。
牡丹花二首 二::徐夤::万万花中第一流，浅霞轻染嫩银瓯。能狂绮陌千金子，也惑朱门万户侯。朝日照开携酒看，暮风吹落遶栏收。诗书满架尘埃扑，尽日无人略举头。
尚书座上赋牡丹花得轻字韵其花自越中移植::徐夤::流苏凝作瑞华精，仙阁开时丽日晴。霜月冷销银烛焰，宝瓯圆印彩云英。娇含嫩脸春妆薄，红蘸香绡艳色轻。早晚有人天上去，寄他将赠董双成。
依韵和尚书再赠牡丹花::徐夤::烂银基地薄红妆，羞杀千花百卉芳。紫陌昔曾游寺看，朱门今在遶栏望。龙分夜雨资娇态，天与春风发好香。多著黄金何处买，轻桡挑过镜湖光。
郡庭惜牡丹::徐夤::肠断东风落牡丹，为祥为瑞久留难。青春不驻堪垂泪，红艳已空犹倚栏。积藓下销香蘂尽，晴阳高照露华干。明年万叶千枝长，倍发芳菲借客看。
追和白舍人咏白牡丹::徐夤::蓓蕾抽开素练囊，琼葩薰出白龙香。裁分楚女朝云片，翦破姮娥夜月光。雪句岂须徴柳絮，粉腮应恨帖梅妆。槛边几笑东篱菊，冷折金风待降霜。
忆牡丹::徐夤::绿树多和雪霰栽，长安一别十年来。王侯买得价偏重，桃李落残花始开。宋玉邻边腮正嫩，文君机上锦初裁。沧洲春暮空肠断，画看犹将劝酒杯。
惜牡丹::徐夤::今日狂风揭锦筵，预愁吹落夕阳天。闲看红艳只须醉，谩惜黄金岂是贤。南国好偷夸粉黛，汉宫宜摘赠神仙。良时虽作莺花主，白马王孙恰少年。
司直巡官无诸移到玫瑰花::徐夤::芳菲移自越王台，最似蔷薇好并栽。秾艳尽怜胜彩绘，嘉名谁赠作玫瑰。春藏锦绣风吹拆，天染琼瑶日照开。为报朱衣早邀客，莫教零落委苍苔。
梅花::徐夤::琼瑶初绽岭头葩，蘂粉新妆姹女家。举世更谁怜洁白，痴心皆尽爱繁华。玄冥借与三冬景，谢氏输他六出花。结实和羹知有日，肯随羌笛落天涯。
荔枝二首 一::徐夤::朱弹星丸粲日光，绿琼枝散小香囊。龙绡壳绽红纹粟，鱼目珠涵白膜浆。梅熟已过南岭雨，橘酸空待洞庭霜。蛮山蹋晓和烟摘，拜捧金盘奉越王。
菊花::徐夤::桓景登高事可寻，黄花开处绿畦深。消灾辟恶君须采，冷露寒霜我自禁。篱物早荣还早谢，涧松同德复同心。陶公岂是居贫者，剩有东篱万朵金。
画松::徐夤::涧底阴森验笔精，笔闲开展觉神清。曾当月照还无影，若许风吹合有声。枝偃只应玄鹤识，根深且与茯苓生。天台道士频来见，说似株株倚赤城。
草木::徐夤::草木无情亦可嗟，重开明镜照无涯。菊英空折罗含宅，榆荚不生原宪家。天命岂凭医药石，世途还要辟虫沙。仙翁乞取金盘露，洗却苍苍两鬓华。
松::徐夤::涧底青松不染尘，未逢良匠竞谁分。龙盘劲节岩前见，鹤唳翠梢天上闻。大厦可营谁择木，女萝相附欲凌云。皇王自有增封日，修竹徒劳号此君。
竹::徐夤::翠染琅玕粉渐开，东南移得会稽栽。游丝挂处渔竿去，绿水夹时龙影来。风触有声含六律，露沾如洗绝浮埃。王猷旧宅无人到，抱却清阴盖绿苔。
尚书打球小骢步骤最奇因有所赠::徐夤::善价千金未可论，燕王新寄小龙孙。逐将白日驰青汉，衔得流星入画门。步骤最能随手转，性灵多恐会人言。桃花雪点多虽贵，全假当场一顾恩。
尚书惠蜡面茶::徐夤::武夷春暖月初圆，采摘新芽献地仙。飞鹊印成香蜡片，啼猿溪走木兰船。金槽和碾沈香末，冰椀轻涵翠缕烟。分赠恩深知最异，晚铛宜煮北山泉。
劝酒::徐夤::休向尊前愬羽觥，百壶清酌与君倾。身同绿树年年老，事比红尘日日生。六国英雄徒反复，九原松柏甚分明。醉乡路与乾坤隔，岂信人间有利名。
断酒::徐夤::因论沈湎觉前非，便碎金罍与羽卮。采茗早驰三蜀使，看花甘负五侯期。窗间近火刘伶传，坐右新铭管仲辞。此事十年前已说，匡庐山下老僧知。
忆旧山::徐夤::涧竹岩云有旧期，二年频长鬓边丝。游鱼不爱金杯水，栖鸟敢求琼树枝。陶景恋深松桧影，留侯抛却帝王师。龙争虎攫皆闲事，数叠山光在梦思。
岚似屏风::徐夤::岚似屏风草似茵，草边时脍锦花鳞。山中宰相陶弘景，谷口耕夫郑子真。宦达到头思野逸，才多未必笑清贫。君看东洛平泉宅，只有年年百卉春。
鸿门::徐夤::耨月耕烟水国春，薄徒应笑作农人。皇王尚法三推礼，白社宁忘四体勤。雨洒蓑衣芳草暗，鸟啼云树小村贫。犹胜堕力求飧者，五斗低腰走世尘。
忆长安行::徐夤::旧历关中忆废兴，僭奢须戒俭须凭。火光只是烧秦冢，贼眼何曾视灞陵。钟鼓煎催人自急，侯王更换恨难胜。不如坐钓清溪月，心共寒潭一片澄。
忆长安上省年::徐夤::忽忆关中逐计车，历坊骑马信空虚。三秋病起见新雁，八月夜长思旧居。宗伯帐前曾献赋，相君门下再投书。如今说着犹堪泣，两宿都堂过岁除。
长安即事三首 一::徐夤::抛掷清溪旧钓钩，长安寒暑再环周。便随莺羽三春化，只说蝉声一度愁。扫雪自怜窗纸照，上天宁愧海槎流。明时则待金门诏，肯羡班超万户侯。
长安即事三首 二::徐夤::无酒穷愁结自舒，饮河求满不求余。身登霄汉平时第，家得干戈定后书。富贵敢期苏季子，清贫方见马相如。明时用即匡君去，不用何妨却钓鱼。
长安即事三首 三::徐夤::拖紫腰金不要论，便堪归隐白云村。更无名籍强金榜，岂有花枝胜杏园。绮席促时皆国器，羽觥飞处尽王孙。高眠亦是前贤事，争报春闱莫大恩。
东京次新安道中::徐夤::贼去兵来岁月长，野蒿空满坏墙匡。旋从古辙成深谷，几见金舆过上阳。洛水送年催代谢，嵩山擎日拂穹苍。殊时异世为儒者，不见文皇与武皇。
山阴故事::徐夤::坦腹夫君不可逢，千年犹在播英风。红鹅化鹤青天远，彩笔成龙绿水空。爱竹只应怜直节，书裙多是为奇童。吹笙缑岭登山后，东注清流岂有穷。
温陵即事::徐夤::早年师友教为文，卖却鱼舟网典坟。国有安危期日谏，家无担石暂从军。非才岂合攀丹桂，多病犹堪伴白云。争得千锺季孙粟，沧洲归与故人分。
义通里寓居即事::徐夤::家住寒梅翠岭东，长安时节咏途穷。牡丹窠小春余雨，杨柳丝疏夏足风。愁鬓已还年纪白，衰容宁藉酒杯红。长卿甚有凌云作，谁与清吟遶帝宫。
上阳宫词::徐夤::点点苔钱上玉墀，日斜空望六龙西。妆台尘暗青鸾掩，宫树月明黄鸟啼。庭草可怜分雨露，君恩深恨隔云泥。银蟾借与金波路，得入重轮伴羿妻。
西寨寓居 一::徐夤::闲读南华对酒杯，醉携筇竹画苍苔。豪门有利人争去，陋巷无权客不来。解报可能医病雀，重燃谁肯照寒灰。严陵万古清风在，好櫂东溪咏钓台。
西寨寓居 二::徐夤::功智争驰澹薄空，犹怀忠信拟何从。鸱鸢啄腐疑雏凤，神鬼欺贫笑伯龙。烈日不融双鬓雪，病身全仰竹枝筇。崇侯入辅严陵退，堪忆啼猿万仞峰。
题福州天王阁::徐夤::绝境宜栖独角仙，金张到此亦忘还。三门里面千层阁，万井中心一朵山。江拗碧湾盘洞府，石排青壁护禅关。有时海上看明月，辗出冰轮叠浪间。
塔院小屋四壁皆是卿相题名因成四韵::徐夤::雁塔搀空映九衢，每看华宇每踟蹰。题名尽是台衡迹，满壁堪为宰辅图。鸾凤岂巢荆棘树，虬龙多蛰帝王都。谁知远客思归梦，夜夜无船自过湖。
题名琉璃院::徐夤::一条溪遶翠岩隈，行脚僧言胜五台。农罢树阴黄犊卧，斋时山下白衣来。松因往日门人种，路是前生长老开。三卷贝多金粟语，可能长诵免轮回。
寺中偶题::徐夤::听话金仙眉相毫，每来皆得解尘劳。鹤栖云路看方贵，僧倚松门见始高。名利罢烧心内火，雪霜偏垢鬓边毛。银蟾未出金乌在，更上层楼眺海涛。
山寺寓居::徐夤::高卧东林最上方，水声山翠剔愁肠。白云送雨笼僧阁，黄叶随风入客堂。终去四明成大道，暂从双鬓许秋霜。披缁学佛应无分，鹤氅谈空亦不妨。
寄僧寓题::徐夤::佛顶抄经忆惠休，众人皆谓我悠悠。浮生真个醉中梦，闲事莫添身外愁。百岁付于花暗落，四时随却水奔流。安眠静笑思何报，日夜焚修祝郡侯。
游灵隐天竺二寺::徐夤::丹井冷泉虚易到，两山真界实难名。石和云雾莲华气，月过楼台桂子清。腾踏回桥巡像设，罗穿曲洞出龙成。更怜童子呼猿去，飒飒萧萧下树行。
醉题邑宰南塘屋壁::徐夤::万古清淮照远天，黄河浊浪不相关。县留东道三千客，宅锁南塘一片山。草色净经秋雨绿，烧痕寒入晓窗斑。闽王美锦求贤制，未许陶公解印还。
题泗洲塔::徐夤::十年前事已悠哉，旋被钟声早暮催。明月似师生又没，白云如客去还来。烟笼瑞阁僧经静，风打虚窗佛幌开。惟有南边山色在，重重依旧上高台。
东归题屋壁::徐夤::尘埃归去五湖东，还是衡门一亩宫。旧业旋从征赋失，故人多逐乱离空。因悲尽室如悬罄，却拟携家学转蓬。见说武王天上梦，无情曾与傅岩通。
寓题::徐夤::酒壶棋局似闲人，竹笏蓝衫老此身。托客买书重得卷，爱山移宅近为邻。鸣蛩阁上风吹病，落叶庭中月照贫。见说天池波浪阔，也应涓滴溅穷鳞。
偶题::徐夤::闲补亡书见废兴，偶然前古也填膺。秦宫犹自拜张禄，楚幕不知留范增。大道岂全关历数，雄图强半属贤能。燕台财力知多少，谁筑黄金到九层。
寓题述怀::徐夤::大道真风早晚还，妖讹成俗污乾坤。宣尼既没苏张起，凤鸟不来鸡雀喧。刍少可能供骥子，草多谁复访兰荪。尧廷忘却徴元凯，天阙重关十二门。
将入城灵口道中作::徐夤::路上长安惟咫尺，灞陵西望接秦源。依稀日下分天阙，隐映云边是国门。锦袖臂鹰河北客，青桑鸣雉渭南村。高风九万程途近，与报沧洲欲化鲲。
新屋::徐夤::耳顺何为土木勤，叔孙墙屋有前闻。纵然一世如红叶，犹得十年吟白云。性逸且图称野客，才难非敢傲明君。清甜数尺沙泉井，平与邻家昼夜分。
新葺茆堂 一::徐夤::翦竹诛茆就水滨，静中还得保天真。只闻神鬼害盈满，不见古今争贱贫。树影便为廊庑屋，草香权当绮罗茵。堦前一片泓澄水，借与汀禽活紫鳞。
新葺茆堂 二::徐夤::耨水耕山息故林，壮图嘉话负前心。素丝鬓上分愁色，络纬床头和苦吟。笔研不才当付火，方书多诳罢烧金。同年二十八君子，游楚游秦断好音。
茆亭::徐夤::鸳瓦虹梁计已疏，织茅编竹称贫居。翦平恰似山僧笠，扫静真同道者庐。秋晚卷帘看过雁，月明凭槛数跳鱼。重门公子应相笑，四壁风霜老读书。
客厅::徐夤::移却松筠致客堂，净泥环堵贮荷香。衡茅只要免风雨，藻棁不须高栋梁。丰蔀仲尼明演易，作歌五子恨雕墙。燕台汉阁王侯事，青史千年播耿光。
咏写真::徐夤::写得衰容似十全，闲开僧舍静时悬。瘦于南国从军日，老却东堂射策年。潭底看身宁有异，镜中引影更无偏。借将前辈真仪比，未愧金銮李谪仙。
放榜日::徐夤::喧喧车马欲朝天，人探东堂榜已悬。万里便随金鸑鷟，三台仍借玉连钱。花浮酒影彤霞烂，日照衫光瑞色鲜。十二街前楼阁上，卷帘谁不看神仙。
曲江宴日呈诸同年::徐夤::鹪鹩惊与凤皇同，忽向中兴遇至公。金榜连名升碧落，紫花封敕出琼宫。天知惜日迟迟暮，春为催花旋旋红。好是慈恩题了望，白云飞尽塔连空。
渤海宾贡高元固先辈闽中相访云本国人写得夤斩蛇剑御沟水人生几何赋家皆以金书列为屏障因而有赠::徐夤::折桂何年下月中，闽山来问我雕虫。肯销金翠书屏上，谁把刍荛过日东。郯子昔时遭孔圣，繇余往代讽秦宫。嗟嗟大国金门士，几个人能振素风。
偶吟::徐夤::千卷长书万首诗，朝蒸藜藿暮烹葵。清时名立难皆我，晚岁途穷亦问谁。碧岸钓归惟独笑，青山耕遍亦何为。寻常抖擞怀中策，可便降他两鬓丝。
赠表弟黄校书辂::徐夤::产破身穷为学儒，我家诸表爱诗书。严陵虽说临溪隐，晏子还闻近市居。佳句丽偷红菡萏，吟窗冷落白蟾蜍。闲来共话无生理，今古悠悠事总虚。
辇下赠屯田何员外::徐夤::封章频得帝咨嗟，报国唯将直破邪。身到西山书几达，官登南省鬓初华。厨非寒食还无火，菊待重阳拟泛茶。内翰好才兼好古，秋来应数到君家。
赠月君::徐夤::出水莲花比性灵，三生尘梦一时醒。神传尊胜陀罗咒，佛授金刚般若经。懿德好书添女诫，素容堪画上银屏。鸣梭轧轧纤纤手，窗户流光织女星。
赠垂光同年::徐夤::丹桂攀来十七春，如今始见茜袍新。须知红杏园中客，终作金銮殿里臣。逸少家风惟笔札，玄成世业是陶钧。他时黄阁朝元处，莫忘同年射策人。
赠杨著::徐夤::藻丽荧煌冠士林，白华荣养有曾参。十年去里荆门改，八岁能诗相座吟。李广不侯身渐老，子山操赋恨何深。钓鱼台上频相访，共说长安泪满襟。
赠黄校书先辈璞闲居::徐夤::驭得骊龙第四珠，退依僧寺卜贫居。青山入眼不干禄，白发满头犹著书。东涧野香添碧沼，南园夜雨长秋蔬。月明扫石吟诗坐，讳却全无儋石储。
尚书荣拜恩命夤疾中辄课恶诗二首以申攀赞 一::徐夤::明公家凿凤皇池，弱冠封侯四海推。富贵有期天授早，关河多难敕来迟。昴星人杰当王佐，黄石仙翁识帝师。昨日诏书犹漏缺，未言商也最能诗。
尚书荣拜恩命夤疾中辄课恶诗二首以申攀赞 二::徐夤::东郊迎入紫泥封，此日天仙下九重。三五月明临阚泽，百千人众看王恭。旗傍绿树遥分影，马蹋浮云不见踪。借问乘轺何处客，相庭雄幕卷芙蓉。
府主仆射王[抟]生日::徐夤::熊罴先兆庆垂休，天地氤氲瑞气浮。李树影笼周柱史，昴星光照汉酂侯。数锺龟鹤千年算，律正乾坤八月秋。勋业定应归鼎鼐，生灵岂独化东瓯。
献内翰杨侍郎::徐夤::窗开青琐见瑶台，冷拂星辰逼上台。丹凤诏成中使取，白龙香近圣君来。欲言温署三缄口，闲赋宫词八斗才。莫拟吟云避荣贵，庙堂玉铉待盐梅。
送刘常侍::徐夤::怀君何计更留连，忍送文星上碧天。杜预注通三十卷，汉皇枝绍几千年。言端信义如明月，笔下篇章似涌泉。他日有书随雁足，东溪无令访渔船。
春末道陈先辈之清源::徐夤::贫中惟是长年华，每羡君行自叹嗟。归日捧持明月宝，去时期刻刺桐花。春风避酒多游寺，晓骑听鸡早入衙。千乘侯王若相问，飞书与报白云家。
上卢三拾遗以言见黜::徐夤::骨鲠如君道尚存，近来人事不须论。疾危必厌神明药，心惑多嫌正直言。冷眼静看真好笑，倾怀与说却为冤。因思周庙当时诫，金口三缄示后昆。
岳州端午日送人游郴连::徐夤::五月巴陵值积阴，送君千里客于郴。北风吹雨黄梅落，西日过湖青草深。竞渡岸傍人挂锦，采芳城上女遗簪。九嶷云阔苍梧暗，与说重华旧德音。
贺清源太保王延[彬] 一::徐夤::蘂珠宫里谪神仙，八载温陵万户闲。心地阔于云梦泽，官资高却太行山。姜牙兆寄熊罴内，陶侃文成掌握间。应笑清溪旧门吏，年年扶病掩柴关。
贺清源太保王延[彬] 二::徐夤::武荣江畔荫祥云，宠拜天人庆郡人。五色鹤绫花上敕，九霄龙尾道边臣。英雄达处谁言命，富贵来时自逼身。更待春风飞吉语，紫泥分付与陶钧。
病中春日即事寄主人尚书二首 一::徐夤::身比秋荷觉渐枯，至君经国堕前图。层冰照日犹能暖，病骨逢春却未苏。镜里白须挦又长，枝头黄鸟静还呼。庾楼恩化通神圣，何计能教掷得卢。
病中春日即事寄主人尚书二首 二::徐夤::风拍衰肌久未蠲，破窗频见月团圆。更无旧日同人问，只有多情太守怜。腊内送将三折股，岁阴分与五铢钱。玄穹若假年龄在，愿捧铜盘为国贤。
寄华山司空侍郎二首 一::徐夤::金阙争权竞献功，独逃徴诏卧三峰。鸡群未必容于鹤，蛛网何繇捕得龙。清论尽应书国史，静筹皆可息边烽。风霜落满千林木，不近青青涧底松。
寄华山司空侍郎二首 二::徐夤::非云非鹤不从容，谁敢轻量傲世踪。紫殿几徴王佐业，青山未拆诏书封。闲吟每待秋空月，早起长先野寺钟。前古负材多为国，满怀经济欲何从。
寄天台陈希畋::徐夤::阴山冰冻尝迎夏，蛰户云雷只待春。吕望岂嫌垂钓老，西施不恨浣纱贫。坐为羽猎车中相，飞作君王掌上身。拍手相思惟大笑，我曹宁比等闲人。
寄两浙罗书记::徐夤::进即湮沈退却升，钱塘风月过金陵。鸿才入贡无人换，白首从军有诏徴。博簿集成时辈骂，谗书编就薄徒憎。怜君道在名长在，不到慈恩最上层。
邑宰相访翼日有寄::徐夤::渊明深念郤诜贫，踏破莓苔看甑尘。碧沼共攀红菡萏，金鞍不卸紫麒麟。残阳妒害催归客，薄酒甘尝罚主人。夜半梦醒追复想，欲长攀接有何因。
白酒两瓶送崔侍御::徐夤::雪化霜融好泼醅，满壶冰冻向春开。求从白石洞中得，携向百花岩畔来。几夕露珠寒贝齿，一泓银水冷琼杯。湖边送与崔夫子，谁见嵇山尽日颓。
依韵酬常循州::徐夤::早年花县拜潘郎，寻忝飞鸣出桂堂。日走登天长似箭，人同红树岂经霜。帆分南浦知离别，驾在东州更可伤。公论一麾将塞诏，且随徴令过潇湘。
谢主人惠绿酒白鱼::徐夤::早起雀声送喜频，白鱼芳酒寄来珍。馨香乍揭春风瓮，拨刺初辞夜雨津。樽阔最宜澄桂液，网疏殊未损霜鳞。不曾垂钓兼亲酝，堪愧金台醉饱身。
蜀::徐夤::虽倚关张敌万夫，岂胜恩信作良图。能均汉祚三分业，不负荆州六尺孤。绿水有鱼贤已得，青桑如盖瑞先符。君王幸是中山后，建国如何号蜀都。
魏::徐夤::伐罪书勋令不常，争教为帝与为王。十年小怨诛桓邵，一檄深雠怨孔璋。在井蛰龙如屈伏，食槽骄马忽腾骧。奸雄事过分明见，英识空怀许子将。
吴::徐夤::一主参差六十年，父兄犹庆授孙权。不迎曹操真长策，终谢张昭见硕贤。建业龙盘虽可贵，武昌鱼味亦何偏。秦嬴谩作东游计，紫气黄旗岂偶然。
两晋::徐夤::三世深谋启帝基，可怜孀妇与孤儿。罪归成济皇天恨，戈犯明君万古悲。巴蜀削平轻似纸，勾吴吞却美如饴。谁知高鼻能知数，竞向中原簸战旗。
宋二首 一::徐夤::天爵休将儋石论，一身恭俭万邦尊。赌将金带惊寰海，留得耕衣诫子孙。缔构不应饶汉祖，奸雄何足数王敦。草中求活非吾事，岂啻横身向庙门。
宋二首 二::徐夤::百万人甘一掷输，玄穹惟与道相符。岂知紫殿新天子，只是丹徒旧啬夫。五色龙章身早见，六终鸿业数难逾。三年未得分明梦，却为兰陵起霸图。
陈::徐夤::三惑昏昏中紫宸，万机抛却醉临春。书中不礼隋文帝，井底常携张贵嫔。玉树歌声移入哭，金陵天子化为臣。兵戈半渡前江水，狎客犹闻争酒巡。
读史::徐夤::亚父凄凉别楚营，天留三杰翼龙争。高才无主不能用，直道有时方始平。喜愠子文何颕悟，卷藏蘧瑗甚分明。须知饮啄繇天命，休问黄河早晚清。
汉宫新宠::徐夤::位在嫔妃最上头，笑他长信女悲秋。日中月满可能久，花落色衰殊未忧。公主镜中争翠羽，君王袖底夺金钩。妾家兄弟知多少，恰要同时拜列侯。
开元即事::徐夤::曲江真宰国中讹，寻奏渔阳忽荷戈。堂上有兵天不用，幄中无策印空多。尘惊骑透潼关锁，云护龙游渭水波。未必蛾眉能破国，千秋休恨马嵬坡。
李翰林::徐夤::谪下三清列八仙，获调羹鼎侍龙颜。吟开锁闼窥天近，醉卧金銮待诏闲。旧隐不归刘备国，旅魂长寄谢公山。遗编往简应飞去，散入祥云瑞日间。
闻长安庚子岁事::徐夤::羽檄交驰触冕旒，函关飞入铁兜鍪。皇王去国未为恨，寰海失君方是忧。五色大云凝蜀郡，几般妖气扑神州。唐尧纵禅乾坤位，不是重华莫谩求。
公子行::徐夤::十五辕门学控弦，六街骑马去如烟。金多倍著牡丹价，发白未知章甫贤。有耳不闻经国事，拜官方买谢恩笺。相如谩说凌云赋，四壁何曾有一钱。
依韵赠严司直::徐夤::曾转双蓬到玉京，宣尼恩奏乐卿名。歌残白石扣牛角，赋换黄金爱马卿。沧海二隅身渐老，太行千叠路难行。夫君才大官何小，堪恨人间事不平。
伤前翰林杨左丞::徐夤::飞上鳌头侍玉皇，三台遗耀换余光。人间搦管穷苍颉，地上修文待卜商。真魄肯随金石化，真风留伴蕙兰香。皇天未启升平运，不使伊皋相禹汤。
日月无情::徐夤::日月无情也有情，朝升夕没照均平。虽催前代英雄死，还促后来贤圣生。三尺灵乌金借耀，一轮飞镜水饶清。凭谁筑断东溟路，龙影蝉光免运行。
和尚书咏烟::徐夤::无根无蒂结还融，曾触岚光彻底空。不散几知离毕雨，欲飞须待落花风。玲珑薄展蛟绡片，羃历轻含凤竹丛。琼什捧来思旧隐，扑窗穿户晓溟蒙。
春入鲤湖::徐夤::到来峭壁白云齐，载酒春游渡九溪。铁嶂有楼霾欲堕，石门无锁路还迷。湖头鲤去轰雷在，树杪猿啼落日低。回首浮生真幻梦，何如斯地傍幽栖。
双鹭::徐夤::双鹭雕笼昨夜开，月明飞出立庭隈。但教绿水池塘在，自有碧天鸿雁来。清韵叫霜归岛树，素翎遗雪落渔台。何人为我追寻得，重劝溪翁酒一杯。
鹧鸪::徐夤::绣仆梅兼羽翼全，楚鸡非瑞莫争先。啼归明月落边树，飞入百花深处烟。避烧几曾遗远岫，引雏时见饮晴川。荔枝初熟无人际，啄破红苞坠野田。
鹰::徐夤::害物伤生性岂驯，且宜笼罩待知人。惟擒燕雀啖腥血，却笑鸾皇啄翠筠。狡兔穴多非尔识，鸣鸠脰短罚君身。豪门不读诗书者，走马平原放玩频。
溪晚凉::李贺::白狐向月号山风，秋寒扫云留碧空。玉烟青湿白如幢，银湾晓转流天东。溪汀眠鹭梦征鸿，轻涟不语细游溶。层岫回岑复叠龙，苦篁对客吟歌筒。
长平箭头歌::李贺::漆灰骨末丹水沙，凄凄古血生铜花。白翎金簳雨中尽，直余三脊残狼牙。我寻平原乘两马，驿东石田蒿坞下。风长日短星萧萧，黑旗云湿悬空夜。左魂右魄啼肌瘦，酪瓶倒尽将羊炙。虫栖雁病芦笋红，回风送客吹阴火。访古汍澜收断镞，折锋赤璺曾刲肉。南陌东城马上儿，劝我将金换簝竹。
江楼曲::李贺::楼前流水江陵道，鲤鱼风起芙蓉老。晓钗催鬓语南风，抽帆归来一日功。鼍吟浦口飞梅雨，竿头酒旗换青苎。萧骚浪白云差池，黄粉油衫寄郎主。新槽酒声苦无力，南湖一顷菱花白。眼前便有千里愁，小玉开屏见山色。
染丝上春机::李贺::玉罂泣水桐花井，蒨丝沈水如云影。美人懒态燕脂愁，春梭抛掷鸣高楼。彩线结茸背复叠，白袷玉郎寄桃叶。为君挑鸾作腰绶，愿君处处宜春酒。
五粒小松歌::李贺::蛇子蛇孙鳞蜿蜿，新香几粒洪厓饭。绿波浸叶满浓光，细束龙髯铰刀剪。主人壁上铺州图，主人堂前多俗儒。月明白露秋泪滴，石笋溪云肯寄书。
野歌::李贺::鸦翎羽箭山桑弓，仰天射落衔芦鸿。麻衣黑肥冲北风，带酒日晚歌田中。男儿屈穷心不穷，枯荣不等嗔天公。寒风又变为春柳，条条看即烟蒙蒙。
官街鼓::李贺::晓声隆隆催转日，暮声隆隆呼月出。汉城黄柳暎新帘，柏陵飞燕埋香骨。磓发千年日长白，孝武秦王听不得。从君翠发芦花色，独共南山守中国。几回天上葬神仙，漏声相将无断缘。
许公子郑姬歌::李贺::许史世家外亲贵，宫锦千端买沈醉。铜驼酒熟烘明胶，古堤大柳烟中翠。桂开客花名郑袖，入洛闻香鼎门口。先将芍药献妆台，后解黄金大如斗。莫愁帘中许合欢，清弦五十为君弹。弹声咽春弄君骨，骨兴牵人马上鞍。两马八蹄踏兰苑，情如合竹谁能见。夜光玉枕栖凤皇，袷罗当门刺纯线。长翻蜀纸卷明君，转角含商破碧云。自从小靥来东道，曲里长眉少见人。相如冢上生秋柏，三秦谁是言情客。蛾鬟醉眼拜诸宗，为谒皇孙请曹植。
新夏歌::李贺::晓木千笼真蜡彩，落蕊枯香数分在。阴枝秀牙卷缥茸，长风回气扶葱茏。野家麦畦上新垅，长畛裴回桑柘重。刺香满地菖蒲草，雨梁燕语悲身老。三月摇扬入河道，天浓地浓柳梳扫。
南园::李贺::方领蕙带折角巾，杜若已老兰苕春。南山削秀蓝玉合，小雨归去飞凉云。熟杏暖香梨叶老，草梢竹栅锁池痕。郑公乡老开酒尊，坐泛楚奏吟招魂。
春怀引::李贺::芳蹊密影成花洞，柳结浓烟花带重。蟾蜍碾玉挂明弓，捍拨装金打仙凤。宝枕垂云选春梦，钿合碧寒龙脑冻。阿侯系锦觅周郎，凭仗东风好相送。
白虎行::李贺::火乌日暗崩腾云，秦皇虎视苍生群。烧书灭国无暇日，铸剑佩玦惟将军。玉坛设醮思冲天，一世二世当万年。烧丹未得不死药，拏舟海上寻神仙。鲸鱼张鬣海波沸，耕人半作征人鬼。雄豪气猛如焰烟，无人为决天河水。谁最苦兮谁最苦，报人义士深相许。渐离击筑荆卿歌，荆卿把酒燕丹语。剑如霜兮胆如铁，出燕城兮望秦月。天授秦封祚未移，衮龙衣点荆卿血。朱旗卓地白虎死，汉皇知是真天子。
神仙曲::李贺::碧峰海面藏灵书，上帝拣作神仙居。清明笑语闻空虚，鬬乘巨浪骑鲸鱼。春罗书字邀王母，共䜩红楼最深处。鹤羽冲风过海迟，不如却使青龙去。犹疑王母不相许，垂露娃鬟更传语。
昆仑使者::李贺::昆仑使者无消息，茂陵烟树生愁色。金盘玉露自淋漓，元气茫茫收不得。麒麟背上石文裂，虬龙鳞下红枝折。何处偏伤万国心，中天夜久高明月。
听颖师琴歌::李贺::别浦云归桂花渚，蜀国弦中双凤语。芙蓉叶落秋鸾离，越王夜起游天姥。暗珮清臣敲水玉，渡海蛾眉牵白鹿。谁看挟剑赴长桥，谁看浸发题春竹。竺僧前立当吾门，梵宫真相眉棱尊。古琴大轸长八尺，峄阳老树非桐孙。凉馆闻弦惊病客，药囊暂别龙须席。请歌直请卿相歌，奉礼官卑复何益。
静女春曙曲::李贺::嫩叶怜芳抱新蕊，泣露枝枝滴夭泪。粉窗香咽颓晓云，锦堆花密藏春睡。恋屏孔雀摇金尾，莺舌分明呼婢子。冰洞寒龙半匣水，一只商鸾逐烟起。
少年乐::李贺::芳草落花如锦地，二十长游醉乡里。红缨不动白马骄，垂柳金丝香拂水。吴娥未笑花不开，绿鬓耸堕兰云起。陆郎倚醉牵罗袂，夺得宝钗金翡翠。
修养::刘叉::损神终日谈虚空，不必归命于胎中。我神不西亦不东，烟收云散何蒙蒙。尝令体如微微风，绵绵不断道自冲。世人逢一不逢一，一回存想一回出。只知一切望一切，不觉一日损一日。劝君修真复识真，世上道人多忤人。披图醮录益乱神，此法那能坚此身。心田自有灵地珍，惜哉自有不自亲，明真汩没随埃尘。
天津桥::刘叉::洛阳宫阙照天地，四面山川无毒气。谁令汉祖都秦关，从此奸雄转相炽。
观八骏图::刘叉::穆王八骏走不歇，海外去寻长日月。五云望断阿母宫，归来落得新白发。
野哭::刘叉::棘针生狞义路闲，野泉相吊声潺潺。哀哉异教溺颓俗，淳源一去何时还。
偶书::刘叉::日出扶桑一丈高，人间万事细如毛。野夫怒见不平处，磨损胸中万古刀。
和裴校书鹭鸶飞::元稹::鹭鸶鹭鸶何遽飞，鸦惊雀噪难久依。清江见底草堂在，一点白光终不归。
夜池::元稹::荷叶团圆茎削削，绿萍面上红衣落。满池明月思啼螀，高屋无人风张幕。
僧如展及韦载同游碧涧寺各赋诗予落句云他生莫忘灵山座满壁人名后会稀展共吟他生之句因话释氏缘会所以莫不凄然久之不十日而展公长逝惊悼返覆则他生岂有兆耶其间展公仍赋黄字五十韵飞札相示予方属和未毕自此不复撰成徒以四韵为识::元稹::重吟前日他生句，岂料逾旬便隔生。会拟一来身塔下，无因共绕寺廊竹。紫毫飞札看犹湿，黄字新诗和未成。纵使得如羊叔子，不闻兼记旧交情。
寒食日毛空路示侄晦及从简::元稹::我昔孩提从我兄，我今衰白尔初成。分明寄取原头路，百世长须此路行。
别孙村老人::元稹::年年渐觉老人稀，欲别孙翁泪满衣。未死不知何处去，此身终向此原归。
和乐天刘家花::元稹::闲坊静曲同消日，泪草伤花不为春。遍问旧交零落尽，十人才有两三人。
褒城驿二首 一::元稹::容州诗句在褒城，几度经过眼暂明。今日重看满衫泪，可怜名字已前生。
褒城驿二首 二::元稹::忆昔万株梨映竹，遇逢黄令醉残春。梨枯竹尽黄令死，今日再来衰病身。
和乐天梦亡友刘太白同游二首 一::元稹::君诗昨日到通州。万里知君一梦刘，闲坐思量小来事。秪应元是梦中游。
和乐天梦亡友刘太白同游二首 二::元稹::老来东郡复西州，行处生尘为丧刘。纵使刘君魂魄在，也应至死不同游。
醉醒::元稹::积善坊中前度饮，谢家诸婢笑扶行。今宵还似当时醉，半夜觉来闻哭声。
追昔游::元稹::谢傅堂前音乐和，狗儿吹笛胆娘歌。花园欲盛千场饮，水阁初成百度过。醉摘樱桃投小玉，懒梳丛鬓舞曹婆。再来门馆唯相吊，风落秋池红叶多。
遣悲怀三首 一::元稹::谢公最小偏怜女，嫁与黔娄百事乖。顾我无衣搜画箧，泥他沽酒拔金钗。野蔬充膳甘长藿，落叶添薪仰古槐。今日俸钱过十万，与君营奠复营斋。
遣悲怀三首 二::元稹::昔日戏言身后意，今朝皆到眼前来。衣裳已施行看尽，针线犹存未忍开。尚想旧情怜婢仆，也曾因梦送钱财。诚知此恨人人有，贫贱夫妻百事哀。
遣悲怀三首 三::元稹::闲坐悲君亦自悲，百年都是几多时。邓攸无子寻知命，潘岳悼亡犹费词。同穴窅冥何所望，他生缘会更难期。唯将终夜长开眼，报荅平生未展眉。
感梦::元稹::行吟坐叹知何极，影绝魂销动隔年。今夜商山馆中梦，分明同在后堂前。
六年春遣怀八首 一::元稹::伤禽我是笼中鹤，沈剑君为泉下龙。重纩犹存孤枕在，春衫无复旧裁缝。
六年春遣怀八首 二::元稹::检得旧书三四纸，高低阔狭粗成行。自言并食寻高事，唯念山深驿路长。
六年春遣怀八首 三::元稹::公无渡河音响绝，已隔前春复去秋。今日闲窗拂尘土，残弦犹迸钿箜篌。
六年春遣怀八首 四::元稹::婢仆晒君余服用，娇痴稚女遶床行。玉梳钿朵香胶解，尽日风吹玳瑁筝。
六年春遣怀八首 五::元稹::伴客销愁长日饮，偶然乘兴便醺醺。怪来醒后傍人泣，醉里时时错问君。
六年春遣怀八首 六::元稹::我随楚泽波中梗，君作咸阳泉下泥。百事无心值寒食，身将稚女帐前啼。
六年春遣怀八首 七::元稹::童稚痴狂撩乱走，绣球花仗满堂前。病身一到穗帷下，还向临阶背日眠。
六年春遣怀八首 八::元稹::小于潘岳头先白，学取庄周泪莫多。止竟悲君须自省，川流前后各风波。
荅友封见赠::元稹::荀令香销潘簟空，悼亡诗满旧屏风。扶床小女君先识，应为些些似外翁。
梦成之::元稹::烛暗船风独梦惊，梦君频问向南行。觉来不语到明坐，一夜洞庭湖水声。
哭小女降真::元稹::雨点轻沤风复惊，偶来何事去何情。浮生未到无生地，暂到人间又一生。
哭女樊::元稹::秋天净绿月分明，何事巴猿不賸鸣。应是一声肠断去，不容啼到第三声。
哭子十首 一::元稹::维鹈受刺因吾过，得马生灾念尔冤。独在中庭倚闲树，乱蝉嘶噪欲黄昏。
哭子十首 二::元稹::才能辨别东西位，未解分明管带身。自食自眠犹未得，九重泉路托何人。
哭子十首 三::元稹::尔母溺情连夜哭，我身因事有时悲。锺声欲绝东方动，便是寻常上学时。
哭子十首 四::元稹::莲花上品生真界，兜率天中离世途。彼此业缘多障碍，不知还得见儿无。
哭子十首 五::元稹::节量棃栗愁生疾，教示诗书望早成。鞭扑校多怜校少，又缘遗恨哭三声。
哭子十首 六::元稹::深嗟尔更无兄弟，自叹予应绝子孙。寂寞讲堂基址在，何人车马入高门。
哭子十首 七::元稹::往年鬓已同潘岳，垂老年教作邓攸。烦恼数中除一事，自兹无复子孙忧。
哭子十首 八::元稹::长年苦境知何限，岂得因儿独丧明。消遣又来缘尔母，夜深和泪有经声。
哭子十首 九::元稹::乌生八子今无七，猿叫三声月正孤。寂寞空堂天欲曙，拂帘双燕引新雏。
哭子十首 十::元稹::频频子落长江水，夜夜巢边旧处栖。若是愁肠终不断，一年添得一声啼。
感逝::元稹::头白夫妻分无子，谁令兰梦感衰翁。三声啼妇卧床上，一寸断肠埋土中。蜩甲暗枯秋叶坠，燕雏新去夜巢空。情知此恨人皆有，应与暮年心不同。
妻满月日相唁::元稹::十月辛勤一月悲，今朝相见泪淋漓。狂风落尽莫惆怅，犹胜因花压折枝。
杏园::元稹::浩浩长安车马尘，狂风吹送每年春。门前本是虚空界，何事栽花误世人。
菊花::元稹::秋丛绕舍似陶家，遍绕篱边日渐斜。不是花中偏爱菊，此花开尽更无花。
酬哥舒大少府寄同年科第::元稹::前年科第偏年少，未解知羞最爱狂。九陌争驰好鞍马，八人同著彩衣裳。自言行乐朝朝是，岂料浮生渐渐忙。赖得官闲且疏散，到君花下忆诸郎。
幽栖::元稹::野人自爱幽栖所，近对长松远是山。尽日望云心不系，有时看月夜方闲。壶中天地乾坤外，梦里身名旦暮间。辽海若思千岁鹤，且留城市会飞还。
清都春霁寄胡三吴十一::元稹::蘂珠宫殿经微雨，草树无尘耀眼光。白日当空天气暖，好风飘树柳阴凉。蜂怜宿露攒芳久，燕得新泥拂户忙。时节催年春不住，武陵花谢忆诸郎。
华岳寺::元稹::山前古寺临长道，来往淹留为爱山。双燕营巢始西别，百花成子又东还。暝驱羸马频看堠，晓听鸣鸡欲度关。羞见窦师无外役，竹窗依旧老身闲。
天坛上境::元稹::野人性僻穷深僻，芸署官闲不似官。万里洞中朝玉帝，九光霞外宿天坛。洪涟浩渺东溟曙，白日低回上境寒。因为南昌检仙籍，马君家世奉还丹。
寻西明寺僧不在::元稹::春来日日到西林，飞锡经行不可寻。莲池旧是无波水，莫逐狂风起浪心。
与吴侍御春游::元稹::苍龙阙下陪骢马，紫阁峰头见白云。满眼流光随日度，今朝花落更纷纷。
晚春::元稹::昼静帘疏燕语频，双双鬬雀动阶尘。柴扉日暮随风掩，落尽闲花不见人。
先醉::元稹::今日樽前败饮名，三杯未尽不能倾。怪来花下长先醉，半是春风荡酒情。
独醉::元稹::一树芳菲也当春，漫随车马拥行尘。桃花解笑莺能语，自醉自眠那藉人。
宿醉::元稹::风引春心不自由，等闲冲席饮多筹。朝来始向花前觉，度却醒时一夜愁。
惧醉::元稹::闻道秋来怯夜寒，不辞泥水为杯盘。殷勤惧醉有深意，愁到醒时灯火阑。
羡醉::元稹::绮陌高楼竞醉眠，共期憔悴不相怜。也应自有寻春日，虚度而今正少年。
忆醉::元稹::自叹旅人行意速，每嫌杯酒缓归期。今朝偏遇醒时别，泪落风前忆醉时。
病醉::元稹::醉伴见侬因病酒，道侬无酒不相窥。那知下药还沽底，人去人来剩一卮。
拟醉::元稹::九月闲宵初向火，一尊清酒始行杯。怜君城外遥相忆，冒雨冲泥黑地来。
劝醉::元稹::窦家能酿销愁酒，但是愁人便与销。愿我共君俱寂寞，只应连夜复连朝。
任醉::元稹::本怕酒醒浑不饮，因君相劝觉情来。殷勤满酌从听醉，乍可欲醒还一杯。
同醉::元稹::柏树台中推事人，杏花坛上炼形真。心源一种闲如水，同醉樱桃林下春。
狂醉::元稹::一自柏台为御史，二年辜负两京春。岘亭今日颠狂醉，舞引红娘乱打人。
伴僧行::元稹::春来求事百无成，因向愁中识道情。花满杏园千万树，几人能伴老僧行。
古寺::元稹::古寺春余日半斜，竹风萧爽胜人家。花时不到有花院，意在寻僧不在花。
定僧::元稹::落魄闲行不着家，遍寻春寺赏年华。野僧偶向花前定，满树狂风满树花。
观心处::元稹::满坐喧喧笑语频，独怜方丈了无尘。灯前便是观心处，要似观心有几人。
智度师二首 一::元稹::四十年前马上飞，功名藏尽拥禅衣。石榴园下擒生处，独自闲行独自归。
智度师二首 二::元稹::三陷思明三突围，铁衣抛尽衲禅衣。天津桥上无人识，闲凭栏干望落晖。
西明寺牡丹::元稹::花向琉璃地上生，光风炫转紫云英。自从天女盘中见，直至今朝眼更明。
忆杨十二::元稹::去时芍药才堪赠，看却残花已度春。只为情深偏怆别，等闲相见莫相亲。
送复梦赴韦令幕::元稹::世上于今重检身，吾徒耽酒作狂人。西曹旧事多持法，慎莫吐他丞相茵。
送刘太白::元稹::洛阳大底居人少，从善坊西最寂寥。想得刘君独骑马，古堤愁树隔中桥。
奉诚园::元稹::萧相深诚奉至尊，旧居求作奉诚园。秋来古巷无人扫，树满空墙闭戟门。
与太白同之东洛至栎阳太白染疾驻行予九月二十五日至华岳寺雪后望山::元稹::共作洛阳千里伴，老刘因疾驻行轩。今朝独自山前立，雪满三峰倚寺门。
野狐泉柳林::元稹::去日野狐泉上柳，紫牙初绽拂眉低。秋来寥落惊风雨，叶满空林踏作泥。
酬胡三凭人问牡丹::元稹::窃见胡三问牡丹，为言依旧满西栏。花时何处偏相忆，寥落衰红雨后看。
酬乐天秋兴见赠本句云莫怪独吟秋兴苦比君校近二毛年::元稹::劝君休作悲秋赋，白发如星也任垂。毕竟百年同是梦，长年何异少何为。
雪后宿同轨店上法护寺钟楼望月::元稹::满山残雪满山风，野寺无门院院空。烟火渐稀孤店静，月明深夜古楼中。
陪韦尚书丈归履信宅因赠韦氏兄弟::元稹::紫垣驺骑入华居，公子文衣护锦舆。眠阁书生复何事，也骑羸马从尚书。
永贞二年正月二日上御丹凤楼赦天下予与李公垂庾顺之闲行曲江不及盛观::元稹::春来饶梦慵朝起，不看千官拥御楼。却著闲行是忙事，数人同傍曲江头。
韦居守晚岁常言退休之志因署其居曰大隐洞命予赋诗因赠绝句::元稹::谢公潜有东山意，已向朱门启洞门。大隐犹疑恋朝市，不如名作罢归园。
赠李十二牡丹花片因以饯行::元稹::莺涩余声絮堕风，牡丹花尽叶成丛。可怜颜色经年别，收取朱阑一片红。
题李十一修行里居壁::元稹::云阙朝回尘骑合，杏花春尽曲江闲。怜君虽在城中住，不隔人家便是山。
靖安穷居::元稹::喧静不由居远近，大都车马就权门。野人住处无名利，草满空阶树满园。
赠乐天::元稹::等闲相见销长日，也有闲时更学琴。不是眼前无外物，不关心事不经心。
使东川 骆口驿二首 一::元稹::邮亭壁上数行字，崔李题名王白诗。尽日无人共言语，不离墙下至行时。
使东川 骆口驿二首 二::元稹::二星徼外通蛮服，五夜灯前草御文。我到东川恰相半，向南看月北看云。
使东川 清明日::元稹::常年寒食好风轻，触处相随取次行。今日清明汉江上，一身骑马县官迎。
使东川 亚枝红::元稹::平阳池上亚枝红，怅望山邮事事同。还向万竿深竹里，一枝浑卧碧流中。
使东川 梁州梦::元稹::梦君同绕曲江头，也向慈恩院院游。亭吏呼人排去马，忽惊身在古梁州。
使东川 南秦雪::元稹::帝城寒尽临寒食，骆谷春深未有春。才见岭头云似盖，已惊岩下雪如尘。千峰笋石千株玉，万树松萝万朵银。飞鸟不飞猿不动，青骢御史上南秦。
使东川 江楼月::元稹::嘉陵江岸驿楼中，江在楼前月在空。月色满床兼满地，江声如鼓复如风。诚知远近皆三五，但恐阴晴有异同。万一帝乡还洁白，几人潜傍杏园东。
使东川 惭问囚::元稹::司马子微坛上头，与君深结白云俦。尚平村落拟连买，王屋山泉为别游。各待陆浑求一尉，共资三径便同休。那知今日蜀门路，带月夜行缘问囚。
使东川 江上行::元稹::闷见汉江流不息，悠悠漫漫竟何成。江流不语意相问，何事远来江上行。
使东川 汉江上笛::元稹::小年为写游梁赋，最说汉江闻笛愁。今夜听时在何处，月明西县驿南楼。
使东川 邮亭月::元稹::君多务实我多情，大抵偏嗔步月明。今夜山邮与蛮嶂，君应坚卧我还行。
使东川 嘉陵驿二首 一::元稹::嘉陵驿上空床客，一夜嘉陵江水声。仍对墙南满山树，野花撩乱月胧明。
使东川 嘉陵驿二首 二::元稹::墙外花枝压短墙，月明还照半张床。无人会得此时意，一夜独眠西畔廊。
使东川 百牢关::元稹::嘉陵江上万重山，何事临江一破颜。自笑只缘任敬仲，等闲身度百牢关。
使东川 江花落::元稹::日暮嘉陵江水东，棃花万片逐江风。江花何处最肠断，半落江流半在空。
使东川 嘉陵江二首 一::元稹::秦人惟识秦中水，长想吴江与蜀江。今日嘉川驿楼下，可怜如练绕明窗。
使东川 嘉陵江二首 二::元稹::千里嘉陵江水声，何年重绕此江行。只应添得清宵梦，时见满江流月明。
使东川 西县驿::元稹::去时楼上清明夜，月照楼前撩乱花。今日成阴复成子，可怜春尽未还家。
使东川 望喜驿::元稹::满眼文书堆案边，眼昏偷得暂时眠。子规惊觉灯又灭，一道月光横枕前。
使东川 好时节::元稹::身骑骢马峨眉下，面带霜威卓氏前。虚度东川好时节，酒楼元被蜀儿眠。
使东川 夜深行::元稹::夜深犹自绕江行，震地江声似鼓声。渐见戍楼疑近驿，百牢关吏火前迎。
使东川 望驿台::元稹::可怜三月三旬足，怅望江边望驿台。料得孟光今日语，不曾春尽不归来。
赠咸阳少府萧郎::元稹::莫怪逢君泪每盈，仲由多感有深情。陆家幼女托良婿，阮氏诸房无外生。顾我自伤为弟拙，念渠能继事姑名。别时何处最肠断，日暮渭阳驱马行。
赠吕三校书::元稹::同年同拜校书郎，触处潜行烂熳狂。共占花园争赵辟，竞添钱贯定秋娘。七年浮世皆经眼，八月闲宵忽并床。语到欲明欢又泣，傍人相笑两相伤。
封书::元稹::鹤台南望白云关，城市犹存暂一还。书出步虚三百韵，蘂珠文字在人间。
仁风李著作园醉后寄李十::元稹::胧明春月照花枝，花下音声是管儿。却笑西京李员外，五更骑马趁朝时。
灯影::元稹::洛阳昼夜无车马，漫挂红纱满树头。见说平时灯影里，玄宗潜伴太真游。
贬江陵途中寄乐天杓直杓直以员外郎判盐铁乐天以拾遗在翰林::元稹::想到江陵无一事，酒杯书卷缀新文。紫芽嫩茗和枝采，朱橘香苞数瓣分。暇日上山狂逐鹿，凌晨过寺饱看云。算缗草诏终须解，不敢将心远羡君。
哀病骢呈致用::元稹::枥上病骢啼袅袅，江边废宅路迢迢。自经梅雨长垂耳，乍食菰蒋欲折腰。金络头衔光未灭，玉花衫色瘦来燋。曾听禁漏惊衙鼓，惯蹋康衢怕小桥。半夜雄嘶心不死，日高饥卧尾还摇。龙媒薄地天池远，何事牵牛在碧霄。
酬乐天八月十五夜禁中独直玩月见寄::元稹::一年秋半月偏深，况就烟霄极赏心。金凤台前波漾漾，玉钩帘下影沈沈。宴移明处清兰路，歌待新词促翰林。何意枚皋正承诏，瞥然尘念到江阴。
予病瘴乐天寄通中散碧腴垂云膏仍题四韵以慰远怀开坼之间因有酬答::元稹::紫河变炼红霞散，翠液煎研碧玉英。金籍真人天上合，盐车病骥轭前惊。愁肠欲转蛟龙吼，醉眼初开日月明。唯有思君治不得，膏销雪尽意还生。
陪诸公游故江西韦大夫通德湖旧居有感题四韵兼呈李六侍御即韦大夫旧寮也::元稹::高墉行马接通湖，巨壑藏舟感大夫。尘壁暗埋悲旧札，风帘吹断落残珠。烟波漾日侵隤岸，狐兔奔丛拂坐隅。唯有满园桃李下，膺门偏拜阮元瑜。
送友封二首 一::元稹::桃叶成阴燕引雏，南风吹浪飐樯乌。瘴云拂地黄梅雨，明月满帆青草湖。迢递旅魂归去远，颠狂酒兴病来孤。知君兄弟怜诗句，遍为姑将恼大巫。
送友封二首 二::元稹::惠和坊里当时别，岂料江陵送上船。鹏翼张风期万里，马头无角已三年。甘将泥尾随龟后，尚有云心在鹤前。若见中丞忽相问，为言腰折气冲天。
放言五首 一::元稹::近来逢酒便高歌，醉舞诗狂渐欲魔。五斗解酲犹恨少，十分飞盏未嫌多。眼前雠敌都休问，身外功名一任他。死是等闲生也得，拟将何事奈吾何。
放言五首 三::元稹::霆轰电烻数声频，不奈狂夫不藉身。纵使被雷烧作烬，宁殊埋骨飏为尘。得成蝴蝶寻花树，傥化江鱼掉锦鳞。必若乖龙在诸处，何须惊动自来人。
放言五首 四::元稹::安得心源处处安，何劳终日望林峦。玉英惟向火中冷，莲叶元来水上干。宁戚饭牛图底事，陆通歌凤也无端。孙登不语启期乐，各自当情各自欢。
放言五首 五::元稹::三十年来世上行，也曾狂走趁浮名。两回左降须知命，数度登朝何处荣。乞我杯中松叶满，遮渠肘上柳枝生。他时定葬烧缸地，卖与人家得酒盛。
刘二十八以文石枕见赠仍题绝句以将厚意因持壁州鞭酬谢兼广为四韵::元稹::枕截文琼珠缀篇，野人酬赠壁州鞭。用长时节君须策，泥醉风云我要眠。歌眄彩霞临药灶，执陪仙仗引炉烟。张骞却上知何日，随会归期在此年。
奉和严司空重阳日同崔常侍崔郎中及诸公登龙山落帽台佳宴::元稹::谢公愁思眇天涯，蜡屐登高为菊花。贵重近臣光绮席，笑怜从事落乌纱。萸房暗绽红珠朵，茗椀寒供白露芽。咏碎龙山归去号，马奔流电妓奔车。
送王十一郎游剡中::元稹::越州都在浙河湾，尘土消沈景象闲。百里油盆镜湖水，千峰钿朵会稽山。军城楼阁随高下，禹庙烟霞自往还。想得玉郎乘画舸，几回明月坠云间。
送友封::元稹::轻风略略柳欣欣，晴色空蒙远似尘。斗柄未回犹带闰，江痕潜上已生春。兰成宅里寻枯树，宋玉亭前别故人。心断洛阳三两处，窈娘堤抱古天津。
早春登龙山静胜寺时非休澣司空特许是行因赠幕中诸公::元稹::谢傅知怜景气新，许寻高寺望江春。龙文远水吞平岸，羊角轻风旋细尘。山茗粉含鹰觜嫩，海榴红绽锦窼匀。归来笑问诸从事，占得闲行有几人。
书乐天纸::元稹::金銮殿里书残纸，乞与荆州元判司。不忍拈将等闲用，半封京信半题诗。
酬孝甫见赠十首 一::元稹::宋玉秋来续楚词，阴铿官漫足闲诗。亲情书札相安慰，多道萧何作判司。
酬孝甫见赠十首 二::元稹::杜甫天材颇绝伦，每寻诗卷似情亲。怜渠直道当时语，不着心源傍古人。
酬孝甫见赠十首 三::元稹::十岁荒狂任博徒，挼莎五木掷枭卢。野诗良辅偏怜假，长借金鞍迓酒胡。
酬孝甫见赠十首 四::元稹::曾经绰立侍丹墀，绽蘂宫花拂面枝。雉尾扇开朝日出，柘黄衫对碧霄垂。
酬孝甫见赠十首 五::元稹::一自低心翰墨场，箭靫抛尽负书囊。近来兼爱休粮药，柏叶纱罗杂豆黄。
酬孝甫见赠十首 六::元稹::莫笑风尘满病颜，此生元在有无间。卷舒莲叶终难湿，去住云心一种闲。
酬孝甫见赠十首 七::元稹::无事抛棋侵虎口，几时开眼复联行。终须杀尽缘边敌，四面通同掩大荒。
酬孝甫见赠十首 八::元稹::原宪甘贫每自开，子春伤足少人哀。巷南唯有陈居士，时学文殊一问来。
酬孝甫见赠十首 九::元稹::每识闲人如未识，与君相识更相怜。经旬不解来过宿，忍见空床夜夜眠。
酬孝甫见赠十首 十::元稹::开坼新诗展大璆，明珠炫转玉音浮。酬君十首三更坐，减却常时半夜愁。
和乐天招钱蔚章看山绝句::元稹::碧落招邀闲旷望，黄金城外玉方壶。人间还有大江海，万里烟波天上无。
折枝花赠行::元稹::樱桃花下送君时，一寸春心逐折枝。别后相思最多处，千株万片绕林垂。
寄刘颇二首 一::元稹::平生嗜酒颠狂甚，不许诸公占丈夫。唯爱刘君一片胆，近来还敢似人无。
寄刘颇二首 二::元稹::前年碣石烟尘起，共看官军过洛城。无限公卿因战得，与君依旧绿衫行。
晨起送使病不行因过王十一馆居二首 一::元稹::自笑今朝误夙兴，逢他御史疟相仍。过君未起房门掩，深映寒窗一盏灯。
晨起送使病不行因过王十一馆居二首 二::元稹::密宇深房小火炉，饭香鱼熟近中厨。野人爱静仍耽寝，自问黄昏肯去无。
送孙胜::元稹::桐花暗澹柳惺愡，池带轻波柳带风。今日与君临水别，可怜春尽宋亭中。
游三寺回呈上府主严司空时因寻寺道出当阳县奉命覆视县囚牵于游行不暇详究故以诗自诮尔::元稹::谢公恣纵颠狂掾，触处闲行许自由。举板支颐对山色，当筵吹帽落台头。贪缘稽首他方佛，无暇精心满县囚。莫责寻常吐茵吏，书囊赤白报君侯。
远望::元稹::满眼伤心冬景和，一山红树寺边多。仲宣无限思乡泪，漳水东流碧玉波。
早春寻李校书::元稹::款款春风澹澹云，柳枝低作翠栊裙。梅含鸡舌兼红气，江弄琼花散绿纹。带雾山莺啼尚小，穿沙芦笋叶才分。今朝何事偏相觅，撩乱芳情最是君。
过襄阳楼呈上府主严司空楼在江陵节度使宅北隅::元稹::襄阳楼下树阴成，荷叶如钱水面平。拂水柳花千万点，隔林莺舌两三声。有时水畔看云立，每日楼前信马行。早晚暂教王粲上，庾公应待月分明。
八月六日与僧如展前松滋主簿韦戴同游碧涧寺赋得扉字韵寺临蜀江内有碧涧穿注两廊又有龙女洞能兴云雨诗中喷字以平声韵::元稹::空阔长江碍铁围，高低行树倚岩扉。穿廊玉涧喷红旭，踊塔金轮拆翠微。草引风轻驯虎睡，洞驱云入毒龙归。他生莫忘灵山别，满壁人名后会稀。
奉和窦容州::元稹::明公莫讶容州远，一路潇湘景气浓。斑竹初成二妃庙，碧莲遥耸九疑峰。禁林闻道长倾凤，池水那能久滞龙。自叹风波去无极，不知何日又相逢。
卢头陀诗::元稹::卢师深话出家由，剃尽心花始剃头。马哭青山别车匿，鹊飞螺髻见罗睺。还来旧日经过处，似隔前身梦寐游。为向八龙兄弟说，他生缘会此生休。
醉别卢头陀::元稹::醉迷狂象别吾师，梦觉观空始自悲。尽日笙歌人散后，满江风雨独醒时。心超几地行无处，云到何天住有期。顿见佛光身上出，已蒙衣内缀摩尼。
陪张湖南宴望岳楼稹为监察御史张中丞知杂事::元稹::观象楼前奉末班，绛峰只似殿庭间。今日高楼重陪宴，雨笼衡岳是南山。
岳阳楼::元稹::岳阳楼上日衔窗，影到深潭赤玉幢。怅望残春万般意，满棂湖水入西江。
寄庾敬休::元稹::小来同在曲江头，不省春时不共游。今日江风好暄煖，可怜春尽古湘州。
花栽二首 一::元稹::买得山花一两栽，离乡别土易摧隤。欲知北客居南意，看取南花北地来。
花栽二首 二::元稹::南花北地种应难，且向船中尽日看。纵使将来眼前死，犹胜抛掷在空栏。
宿石矶::元稹::石矶江水夜潺湲，半夜江风引杜鹃。灯暗酒醒颠倒枕，五更斜月入空船。
赠崔元儒::元稹::殷勤夏口阮元瑜，二十年前旧饮徒。最爱轻欺杏园客，也曾辜负酒家胡。些些风景闲犹在，事事颠狂老渐无。今日头盘三两掷，翠娥潜笑白髭须。
鄂州寓馆严涧宅::元稹::凤有高梧鹤有松，偶来江外寄行踪。花枝满院空啼鸟，尘榻无人忆卧龙。心想夜闲唯足梦，眼看春尽不相逢。何时最是思君处，月入斜窗晓寺钟。
送杜元颖::元稹::江上五年同送客，与君长羡北归人。今朝又送君先去，千里洛阳城里尘。
贻蜀五首 病马诗寄上李尚书::元稹::万里长鸣望蜀门，病身犹带旧疮痕。遥看云路心空在，久服盐车力渐烦。尚有高悬双镜眼，何由并驾两朱轓。唯应夜识深山道，忽遇君侯一报恩。
贻蜀五首 李中丞表臣::元稹::韦门同是旧亲宾，独恨潘床簟有尘。十里花谿锦城丽，五年沙尾白头新。倅戎何事劳专席，老掾甘心逐众人。却待文星上天去，少分光影照沈沦。
贻蜀五首 卢评事子蒙::元稹::为我殷勤卢子蒙，近来无复昔时同。懒成积疹推难动，禅尽狂心炼到空。老爱早眠虚夜月，病妨杯酒负春风。唯公两弟闲相访，往往潸然一望公。
贻蜀五首 张校书元夫::元稹::未面西川张校书，书来稠叠颇相于。我闻声价金应敌，众道风姿玉不如。远处从人须谨慎，少年为事要舒徐。劝君便是酬君爱，莫比寻常赠鲤鱼。
贻蜀五首 韦兵曹臧文::元稹::处处侯门可曳裙，人人争事蜀尚书。摩天气直山曾拔，彻底心清水共虚。鹏翼已翻君好去，乌头未变我何如。殷勤为话深相感，不学冯谖待食鱼。
赠严童子::元稹::卫瓘诸孙卫玠珍，可怜雏凤好青春。解拈玉叶排新句，认得金环识旧身。十岁佩觿娇稚子，八行飞札老成人。杨公莫讶清无业，家有骊珠不复贫。
桐孙诗::元稹::去日桐花半桐叶，别来桐树老桐孙。城中过尽无穷事，白发满头归故园。
西归绝句十二首 一::元稹::双堠频频减去程，渐知身得近京城。春来爱有归乡梦，一半犹疑梦里行。
西归绝句十二首 二::元稹::五年江上损容颜，今日春风到武关。两纸京书临水读，小桃花树满商山。
西归绝句十二首 三::元稹::同归谏院韦丞相，共贬河南亚大夫。今日还乡独憔悴，几人怜见白髭须。
西归绝句十二首 四::元稹::只去长安六日期，多应及得杏花时。春明门外谁相待，不梦闲人梦酒卮。
西归绝句十二首 五::元稹::白头归舍意如何，贺处无穷吊亦多。左降去时裴相宅，旧来车马几人过。
西归绝句十二首 六::元稹::还乡何用泪沾襟，一半云霄一半沈。世事渐多饶怅望，旧曾行处便伤心。
西归绝句十二首 七::元稹::闲游寺观从容到，遍问亲知次第寻。肠断裴家光德宅，无人扫地戟门深。
西归绝句十二首 八::元稹::一世营营死是休，生前无事定无由。不知山下东流水，何事长须日夜流。
西归绝句十二首 九::元稹::今朝西渡丹河水，心寄丹河无限愁。若到庄前竹园下，殷勤为遶故山流。
西归绝句十二首 十::元稹::寒窗风雪拥深炉，彼此相伤指白须。一夜思量十年事，几人强健几人无。
西归绝句十二首 十一::元稹::云覆蓝桥雪满溪，须臾便与碧峰齐。风回面市连天合，冻压花枝著水低。
西归绝句十二首 十二::元稹::寒花带雪满山腰，著柳冰珠满碧条。天色渐明回一望，玉尘随马度蓝桥。
留呈梦得子厚致用::元稹::泉溜才通疑夜磬，烧烟余暖有春泥。千层玉帐铺松盖，五出银区印虎蹄。暗落金乌山渐黑，深埋粉堠路浑迷。心知魏阙无多地，十二琼楼百里西。
小碎::元稹::小碎诗篇取次书，等闲题柱意何如。诸郎到处应相问，留取三行代鲤鱼。
和乐天高相宅::元稹::莫愁已去无穷事，漫苦如今有限身。二百年来城里宅，一家知换几多人。
和乐天仇家酒::元稹::病嗟酒户年年减，老觉尘机渐渐深。饮罢醒余更惆怅，不如闲事不经心。
和乐天赠云寂僧::元稹::欲离烦恼三千界，不在禅门八万条。心火自生还自灭，云师无路与君销。
沣西别乐天博载樊宗宪李景信两秀才侄谷三月三十日相饯送::元稹::今朝相送自同游，酒语诗情替别愁。忽到沣西总回去，一身骑马向通州。
寄昙嵩寂三上人::元稹::长学对治思苦处，偏将死苦教人间。今因为说无生死，无可对治心更闲。
题漫天岭智藏师兰若僧云住此二十八年::元稹::僧临大道阅浮生，来往憧憧利与名。二十八年何限客，不曾闲见一人行。
苍溪县寄扬州兄弟::元稹::苍溪县下嘉陵水，入峡穿江到海流。凭仗鲤鱼将远信，雁回时节到扬州。
赠吴渠州从姨兄士则::元稹::忆昔分襟童子郎，白头抛掷又他乡。三千里外巴南恨，二十年前城里狂。宁氏舅甥俱寂寞，荀家兄弟半沦亡。泪因生别兼怀旧，回首江山欲万行。
长滩梦李绅::元稹::孤吟独寝意千般，合眼逢君一夜欢。惭愧梦魂无远近，不辞风雨到长滩。
新政县::元稹::新政县前逢月夜，嘉陵江底看星辰。已闻城上三更鼓，不见心中一个人。须鬓暗添巴路雪，衣裳无复帝乡尘。曾沾几许名兼利，劳动生涯涉苦辛。
见乐天诗::元稹::通州到日日平西，江馆无人虎印泥。忽向破檐残漏处，见君诗在柱心题。
夜坐::元稹::雨滞更愁南瘴毒，月明兼喜北风凉。古城楼影横空馆，湿地虫声遶暗廊。萤火乱飞秋已近，星辰早没夜初长。孩提万里何时见，狼籍家书满卧床。
闻乐天授江州司马::元稹::残灯无焰影幢幢，此夕闻君谪九江。垂死病中惊坐起，暗风吹雨入寒窗。
岁日赠拒非::元稹::君思曲水嗟身老，我望通州感道穷。同入新年两行泪，白头翁坐说城中。
送卢戡::元稹::红树蝉声满夕阳，白头相送倍相伤。老嗟去日光阴促，病觉今年昼夜长。顾我亲情皆远道，念君兄弟欲他乡。红旗满眼襄州路，此别泪流千万行。
雨声::元稹::风吹竹叶休还动，雨点荷心暗复明。曾向西江船上宿，惯闻寒夜滴篷声。
奉和荥阳公离筵作::元稹::南郡生徒辞绛帐，东山妓乐拥油旌。钧天排比箫韶待，犹顾人间有别情。
嘉陵水::元稹::古时应是山头水，自古流来江路深。若使江流会人意，也应知我远来心。
阆州开元寺壁题乐天诗::元稹::忆君无计写君诗，写尽千行说向谁。题在阆州东寺壁，几时知是见君时。
凭李忠州寄书乐天::元稹::万里寄书将出峡，却凭巫峡寄江州。伤心最是江头月，莫把书将上庾楼。
得乐天书::元稹::远信入门先有泪，妻惊女哭问何如。寻常不省曾如此，应是江州司马书。
寄乐天::元稹::无身尚拟魂相就，身在那无梦往还。直到他生亦相觅，不能空记树中环。
酬知退::元稹::终须修到无修处，闻尽声闻始不闻。莫著妄心销彼我，我心无我亦无君。
通州::元稹::平生欲得山中住，天与通州遶郡山。睡到日西无一事，月储三万买教闲。
酬乐天书后三韵::元稹::今日庐峰霞遶寺，昔时鸾殿凤回书。两封相去八年后，一种俱云五夜初。渐觉此生都是梦，不能将泪滴双鱼。
相忆泪::元稹::西江流水到江州，闻道分成九道流。我滴两行相忆泪，遣君何处遣人求。除非入海无由住，纵使逢滩未拟休。会向伍员潮上见，气充顽石报心雠。
喜李十一景信到::元稹::何事相逢翻有泪，念君缘我到通州。留君剩住君须住，我不自由君自由。
与李十一夜饮::元稹::寒夜灯前赖酒壶，与君相对兴犹孤。忠州刺史应闲卧，江水猿声睡得无。
赠李十一::元稹::淮水连年起战尘，油旌三换一何频。共君前后俱从事，羞见功名与别人。
寒食日::元稹::今年寒食好风流，此日一家同出游。碧水青山无限思，莫将心道是涪州。
三兄以白角巾寄遗发不胜冠因有感叹::元稹::病瘴年深浑秃尽，那能胜置角头巾。暗梳蓬发羞临镜，私戴莲花耻见人。白发过于冠色白，银钉少校颔中银。我身四十犹如此，何况吾兄六十身。
别李十一五绝 一::元稹::巴南分与亲情别，不料与君床并头。为我远来休怅望，折君灾难是通州。
别李十一五绝 二::元稹::京城每与闲人别，犹自伤心与白头。今日别君心更苦，别君缘是在通州。
别李十一五绝 三::元稹::万里尚能来远道，一程那忍便分头。鸟笼猿槛君应会，十步向前非我州。
别李十一五绝 四::元稹::来时见我江南岸，今日送君江上头。别后料添新梦寐，虎惊蛇伏是通州。
别李十一五绝 五::元稹::闻君欲去潜销骨，一夜暗添新白头。明朝别后应肠断，独櫂破船归到州。
酬乐天醉别::元稹::前回一去五年别，此别又知何日回。好住乐天休怅望，匹如元不到京来。
酬乐天雨后见忆::元稹::雨滑危梁性命愁，差池一步一生休。黄泉便是通州郡，渐入深泥渐到州。
和乐天过秘阁书省旧厅::元稹::闻君西省重徘徊，秘阁书房次第开。壁记欲题三漏合，吏人惊问十年来。经排蠹简怜初校，芸长陈根识旧栽。司马见诗心最苦，满身蚊蚋哭烟埃。
和乐天赠杨秘书::元稹::旧与杨郎在帝城，搜天斡地觅诗情。曾因并句甘称小，不为论年便唤兄。刮骨直穿由苦鬬，梦肠翻出暂闲行。因君投赠还相和，老去那能竞底名。
和乐天题王家亭子::元稹::风吹笋箨飘红砌，雨打桐花盖绿莎。都大资人无暇日，泛池全少买池多。
酬乐天频梦微之::元稹::山水万重书断绝，念君怜我梦相闻。我今因病魂颠倒，唯梦闲人不梦君。
琵琶::元稹::学语胡儿撼玉玲，甘州破里最星星。使君自恨常多事，不得工夫夜夜听。
春词::元稹::山翠湖光似欲流，蜂声鸟思却堪愁。西施颜色今何在，但看春风百草头。
酬乐天春寄微之::元稹::鹦心明黠雀幽蒙，何事相将尽入笼。君避海鲸惊浪里，我随巴蟒瘴烟中。千山塞路音书绝，两地知春历日同。一树梅花数升酒，醉寻江岸哭东风。
酬乐天舟泊夜读微之诗::元稹::知君暗泊西江岸，读我闲诗欲到明。今夜通州还不睡，满山风雨杜鹃声。
酬乐天武关南见微之题山石榴花诗::元稹::比因酬赠为花时，不为君行不复知。又更几年还共到，满墙尘土两篇诗。
酬乐天见寄::元稹::三千里外巴虵穴，四十年来司马官。瘴色满身治不尽，疮痕刮骨洗应难。常甘人向衰容薄，独讶君将旧眼看。前日诗中高盖字，至今唇舌遍长安。
酬乐天得稹所寄纻丝布白轻庸制成衣服以诗报之::元稹::湓城万里隔巴庸，纻薄绨轻共一封。腰带定知今瘦小，衣衫难作远裁缝。唯愁书到炎凉变，忽见诗来意绪浓。春草绿茸云色白，想君骑马好仪容。
和乐天寻郭道士不遇::元稹::昔年我见杯中渡，今日人言鹤上逢。两虎定随千岁鹿，双林添作几株松。方瞳应是新烧药，短脚知缘旧施舂。欲请僧繇远相画，苦愁频变本形容。
酬乐天寄生衣::元稹::秋茅处处流痎疟，夜鸟声声哭瘴云。羸骨不胜纤细物，欲将文服却还君。
酬乐天得微之诗知通州事因成四首 一::元稹::茅檐屋舍竹篱州，虎怕偏蹄虵两头。暗蛊有时迷酒影，浮尘向日似波流。沙含水弩多伤骨，田仰畬刀少用牛。知得共君相见否，近来魂梦转悠悠。
酬乐天得微之诗知通州事因成四首 二::元稹::平地才应一顷余，阁栏都大似巢居。入衙官吏声疑鸟，下峡舟船腹似鱼。市井无钱论尺丈，田畴付火罢耘锄。此中愁杀须甘分，惟惜平生旧著书。
酬乐天得微之诗知通州事因成四首 三::元稹::哭鸟昼飞人少见，伥魂夜啸虎行多。满身沙虱无防处，独脚山魈不奈何。甘受鬼神侵骨髓，常忧岐路处风波。南歌未有东西分，敢唱沧浪一字歌。
酬乐天得微之诗知通州事因成四首 四::元稹::荒芜满院不能锄，甑有尘埃圃乏蔬。定觉身将囚一种，未知生共死何如。饥摇困尾丧家狗，热暴枯鳞失水鱼。苦境万般君莫问，自怜方寸本来虚。
酬乐天叹穷愁见寄::元稹::病煎愁绪转纷纷，百里何由说向君。老去心情随日减，远来书信隔年闻。三冬有电连春雨，九月无霜尽火云。并与巴南终岁热，四时谁道各平分。
酬乐天三月三日见寄::元稹::当年此日花前醉，今日花前病里销。独倚破帘闲怅望，可怜虚度好春朝。
酬乐天叹损伤见寄::元稹::前途何在转茫茫，渐老那能不自伤。病为怕风多睡月，起因花药暂扶床。函关气索迷真侣，峡水波翻碍故乡。唯有秋来两行泪，对君新赠远诗章。
瘴塞::元稹::瘴塞巴山哭鸟悲，红妆少妇敛啼眉。殷勤奉药来相劝，云是前年欲病时。
红荆::元稹::庭中栽得红荆树，十月花开不待春。直到孩提尽惊怪，一家同是北来人。
黄草峡听柔之琴二首 一::元稹::胡笳夜奏塞声寒，是我乡音听渐难。料得小来辛苦学，又因知向峡中弹。
黄草峡听柔之琴二首 二::元稹::别鹤凄清觉露寒，离声渐咽命雏难。怜君伴我涪州宿，犹有心情彻夜弹。
书剑::元稹::渝工剑刃皆欧冶，巴吏书踪尽子云。唯我心知有来处，泊船黄草夜思君。
内状诗寄杨白二员外::元稹::天门暗辟玉琤鍧，昼送中枢晓禁清。彤管内人书细腻，金奁御印篆分明。冲街不避将军令，跋敕兼题宰相名。南省郎官谁待诏，与君将向世间行。
别毅郎 一::元稹::尔爷只为一杯酒，此别那知死与生。儿有何辜才七岁，亦教儿作瘴江行。
别毅郎 二::元稹::爱惜尔爷唯有我，我今憔悴望何人。伤心自比笼中鹤，翦尽翅翎愁到身。
自责::元稹::犀带金鱼束紫袍，不能将命报分毫。他时得见牛常侍，为尔君前捧佩刀。
送公度之福建::元稹::棠阴犹在建溪矶，此去那论是与非。若见白头须尽敬，恐曾江岸识胡威。
喜五兄自泗州至::元稹::眼中三十年来泪，一望南云一度垂。惭愧临淮李常侍，远教形影暂相随。
杏花::元稹::常年出入右银台，每怪春光例早回。惭愧杏园行在景，同州园里也先开。
第三岁日咏春风凭杨员外寄长安柳::元稹::三日春风已有情，拂人头面稍怜轻。殷勤为报长安柳，莫惜枝条动软声。
赠别杨员外巨源::元稹::忆昔西河县下时，青山憔悴宦名卑。揄扬陶令缘求酒，结托萧娘只在诗。朱紫衣裳浮世重，苍黄岁序长年悲。白头后会知何日，一盏烦君不用辞。
寄乐天二首 一::元稹::荣辱升沈影与身，世情谁是旧雷陈。唯应鲍叔犹怜我，自保曾参不杀人。山入白楼沙苑暮，潮生沧海野塘春。老逢佳景唯惆怅，两地各伤何限神。
寄乐天二首 二::元稹::论才赋命不相干，凤有文章雉有冠。羸骨欲销犹被刻，疮痕未没又遭弹。剑头已折藏须盖，丁字虽刚屈莫难。休学州前罗刹石，一生身敌海波澜。
听妻弹别鹤操::元稹::别鹤声声怨夜弦，闻君此奏欲潸然。商瞿五十知无子，更付琴书与仲宣。
和王侍郎酬广宣上人观放榜后相贺::元稹::渥洼徒自有权奇，伯乐书名世始知。竞走墙前希得俊，高县日下表无私。都中纸贵流传后，海外金填姓字时。珍重刘繇因首荐，为君送和碧云诗。
酬乐天喜邻郡::元稹::蹇驴瘦马尘中伴，紫绶朱衣梦里身。符竹偶因成对岸，文章虚被配为邻。湖翻白浪常看雪，火照红妆不待春。老大那能更争竞，任君投募醉乡人。
再酬复言和前篇::元稹::经过二郡逢贤牧，聚集诸郎宴老身。清夜漫劳红烛会，白头非是翠娥邻。曾携酒伴无端宿，自入朝行便别春。潦倒微之从不占，未知公议道何人。
赠乐天::元稹::莫言邻境易经过，彼此分符欲奈何。垂老相逢渐难别，白头期限各无多。
重赠::元稹::休遣玲珑唱我诗，我诗多是别君词。明朝又向江头别，月落潮平是去时。
别后西陵晚眺::元稹::晚日未抛诗笔砚，夕阳空望郡楼台。与君后会知何日，不似潮头暮却回。
以州宅夸于乐天::元稹::州城迥遶拂云堆，镜水稽山满眼来。四面常时对屏障，一家终日在楼台。星河似向檐前落，鼓角惊从地底回。我是玉皇香案吏，谪居犹得住蓬莱。
重夸州宅旦暮景色兼酬前篇末句::元稹::仙都难画亦难书，暂合登临不合居。绕郭烟岚新雨后，满山楼阁上灯初。人声晓动千门辟，湖色宵涵万象虚。为问西州罗刹岸，涛头冲突近何如。
酬乐天吟张员外诗见寄因思上京每与乐天于居敬兄升平里咏张新诗::元稹::乐天书内重封到，居敬堂前共读时。四友一为泉路客，三人两咏浙江诗。别无远近皆难见，老减心情自各知。杯酒与他年少隔，不相酬赠欲何之。
寄乐天::元稹::闲夜思君坐到明，追寻往事倍伤情。同登科后心相合，初得官时髭未生。二十年来谙世路，三千里外老江城。犹应更有前途在，知向人间何处行。
戏赠乐天复言::元稹::乐事难逢岁易徂，白头光景莫令孤。弄涛船更曾观否，望市楼还有会无。眼力少将寻案牍，心情且强掷枭卢。孙园虎寺随宜看，不必遥遥羡镜湖。
重酬乐天::元稹::红尘扰扰日西徂，我兴云心两共孤。暂出已遭千骑拥，故交求见一人无。百篇书判从饶白，八米诗章未伏卢。最笑近来黄叔度，自投名刺占陂湖。
郡务稍简因得整比旧诗幷连缀焚削封章委箧仅逾百轴偶成自叹因寄乐天::元稹::近来章奏小年诗，一种成空尽可悲。书得眼昏朱似碧，用来心破发如丝。催身易老缘多事，报主深恩在几时。天遣两家无嗣子，欲将文集与它谁。
酬乐天余思不尽加为六韵之作::元稹::律吕同声我尔身，文章君是一伶伦。众推贾谊为才子，帝喜相如作侍臣。次韵千言曾报荅，直词三道共经纶。元诗駮杂真难辨，白朴流传用转新。蔡女图书虽在口，于公门户岂生尘。商瞿未老犹希冀，莫把籝金便付人。
寄乐天::元稹::莫嗟虚老海壖西，天下风光数会稽。灵泛桥前百里镜，石帆山崦五云溪。冰销田地芦锥短，春入枝条柳眼低。安得故人生羽翼，飞来相伴醉如泥。
酬乐天雪中见寄::元稹::知君夜听风萧索，晓望林亭雪半糊。撼落不教封柳眼，埽来偏尽附梅株。敲扶密竹枝犹亚，煦暖寒禽气渐苏。坐觉湖声迷远浪，回惊云路在长途。钱塘湖上蘋先合，梳洗楼前粉暗铺。石立玉童披鹤氅，台施瑶席换龙须。满空飞舞应为瑞，寡和高歌只自娱。莫遣拥帘伤思妇，且将盈尺慰农夫。称觞彼此情何异，对景东西事有殊。镜水遶山山尽白，琉璃云母世间无。
和乐天早春见寄::元稹::雨香云澹觉微和，谁送春声入櫂歌。萱近北堂穿土早，柳偏东面受风多。湖添水色消残雪，江送潮头涌漫波。同受新年不同赏，无由缩地欲如何。
酬复言长庆四年元日郡斋感怀见寄::元稹::腊尽残销春又归，逢新别故欲沾衣。自惊身上添年纪，休系心中小是非。富贵祝来何所遂，聪明鞭得转无机。羞看稚子先拈酒，怅望平生旧采薇。去日渐加余日少，贺人虽闹故人稀。椒花丽句闲重检，艾发衰容惜寸辉。苦思正旦酬白雪，闲观风色动青旗。千官仗下炉烟里，东海西头意独违。
代郡斋神荅乐天::元稹::虚白堂神传好语，二年长伴独吟时。夜怜星月多离烛，日滉波涛一下帷。为报何人偿酒债，引看墙上使君诗。
酬乐天重寄别::元稹::却报君侯听苦辞，老头抛我欲何之。武牢关外虽分手，不似如今衰白时。
和乐天重题别东楼::元稹::山容水态使君知，楼上从容万状移。日映文章霞细丽，风驱鳞甲浪参差。鼓催潮户凌晨击，笛赛婆官彻夜吹。唤客潜挥远红袖，卖垆高挂小青旗。賸铺床席春眠处，乍卷帘帷月上时。光景无因将得去，为郎抄在和郎诗。
余杭周从事以十章见寄词调清婉难于遍酬聊和诗首篇以荅来贶::元稹::扰扰纷纷旦暮间，经营闲事不曾闲。多缘老病推辞酒，少有功夫久羡山。清夜笙歌喧四郭，黄昏钟漏下重关。何由得似周从事，醉入人家醒始还。
寄浙西李大夫四首 一::元稹::柳眼梅心渐欲春，白头西望忆何人。金陵太守曾相伴，共蹋银台一路尘。
寄浙西李大夫四首 二::元稹::蘂珠深处少人知，网索西临太液池。浴殿晓闻天语后，步廊骑马笑相随。
寄浙西李大夫四首 三::元稹::禁林同直话交情，无夜无曾不到明。最忆西楼人静夜，玉晨钟磬两三声。
寄浙西李大夫四首 四::元稹::由来鹏化便图南，浙右虽雄我未甘。早渡西江好归去，莫抛舟楫滞春潭。
初除浙东妻有阻色因以四韵晓之::元稹::嫁时五月归巴地，今日双旌上越州。兴庆首行千命妇，会稽旁带六诸侯。海楼翡翠闲相逐，镜水鸳鸯煖共游。我有主恩羞未报，君于此外更何求。
为乐天自勘诗集因思顷年城南醉归马上递唱艳曲十余里不绝长庆初俱以制诰侍宿南郊斋宫夜后偶吟数十篇两掖诸公洎翰林学士三十余人惊起就听逮至卒吏莫不众观群公直至侍从行礼之时不复聚寐予与乐天吟哦竟亦不绝因书于乐天卷后越中冬夜风雨不觉将晓诸门互启关锁即事成篇::元稹::春野醉吟十里程，斋宫潜咏万人惊。今宵不寐到明读，风雨晓闻开锁声。
题长庆四年历日尾::元稹::残历半张余十四，灰心雪鬓两凄然。定知新岁御楼后，从此不名长庆年。
乐府古题序 采珠行::元稹::海波无底珠沈海，采珠之人判死采。万人判死一得珠，斛量买婢人何在。年年采珠珠避人，今年采珠由海神。海神采珠珠尽死，死尽明珠空海水。珠为海物海属神，神今自采何况人。
乐府古题序 苦乐相倚曲::元稹::古来苦乐之相倚，近于掌上之十指。君心半夜猜恨生，荆棘满怀天未明。汉成眼瞥飞燕时，可怜班女恩已衰。未有因由相决绝，犹得半年佯暖热。转将深意谕旁人，缉缀瑕疵遣潜说。一朝诏下辞金屋，班姬自痛何仓卒。呼天抚地将自明，不悟寻时暗销骨。白首宫人前再拜，愿将日月相辉解。苦乐相寻昼夜间，灯光那有天明在。主今被夺心应苦，妾夺深恩初为主。欲知妾意恨主时，主今为妾思量取。班姬收泪抱妾身，我曾排摈无限人。
连昌宫词::元稹::连昌宫中满宫竹，岁久无人森似束。又有墙头千叶桃，风动落花红蔌蔌。宫边老翁为余泣，小年进食曾因入。上皇正在望仙楼，太真同凭阑干立。楼上楼前尽珠翠，炫转荧煌照天地。归来如梦复如痴，何暇备言宫里事。初过寒食一百六，店舍无烟宫树绿。夜半月高弦索鸣，贺老琵琶定场屋。力士传呼觅念奴，念奴潜伴诸郎宿。须臾觅得又连催，特敕街中许然烛。春娇满眼睡红绡，掠削云鬟旋装束。飞上九天歌一声，二十五郎吹管逐。逡巡大遍凉州彻，色色龟兹轰录续。李謩擪笛傍宫墙，偷得新翻数般曲。平明大驾发行宫，万人歌舞涂路中。百官队仗避岐薛，杨氏诸姨车鬬风。明年十月东都破，御路犹存禄山过。驱令供顿不敢藏，万姓无声泪潜堕。两京定后六七年，却寻家舍行宫前。庄园烧尽有枯井，行宫门闭树宛然。尔后相传六皇帝，不到离宫门久闭。往来年少说长安，玄武楼成花萼废。去年敕使因斫竹，偶值门开暂相逐。荆榛栉比塞池塘，狐兔骄痴缘树木。舞榭敧倾基尚在，文窗窈窕纱犹绿。尘埋粉壁旧花钿，乌啄风筝碎珠玉。上皇偏爱临砌花，依然御榻临阶斜。蛇出燕巢盘鬬栱，菌生香案正当衙。寝殿相连端正楼，太真梳洗楼上头。晨光未出帘影黑，至今反挂珊瑚钩。指似傍人因恸哭，却出宫门泪相续。自从此后还闭门，夜夜狐狸上门屋。我闻此语心骨悲，太平谁致乱者谁。翁言野父何分别，耳闻眼见为君说。姚崇宋璟作相公，劝谏上皇言语切。燮理阴阳禾黍丰，调和中外无兵戎。长官清平太守好，拣选皆言由相公。开元之末姚宋死，朝廷渐渐由妃子。禄山宫里养作儿，虢国门前闹如市。弄权宰相不记名，依稀忆得杨与李。庙谟颠倒四海摇，五十年来作疮痏。今皇神圣丞相明，诏书才下吴蜀平。官军又取淮西贼，此贼亦除天下宁。年年耕种宫前道，今年不遣子孙耕。老翁此意深望幸，努力庙谋休用兵。
和李校书新题乐府十二首 上阳白发人::元稹::天宝年中花鸟使，撩花狎鸟含春思。满怀墨诏求嫔御，走上高楼半酣醉。醉酣直入卿士家，闺闱不得偷回避。良人顾妾心死别，小女呼爷血垂泪。十中有一得更衣，永配深宫作宫婢。御马南奔胡马蹙，宫女三千合宫弃。宫门一闭不复开，上阳花草青苔地。月夜闲闻洛水声，秋池暗度风荷气。日日长看提众门，终身不见门前事。近年又送数人来，自言兴庆南宫至。我悲此曲将彻骨，更想深冤复酸鼻。此辈贱嫔何足言，帝子天孙古称贵。诸王在合四十年，七宅六宫门户閟。隋炀枝条袭封邑，肃宗血胤无官位。王无妃媵主无婿，阳亢阴淫结灾累。何如决壅顺众流，女遣从夫男作吏。
和李校书新题乐府十二首 华原磬::元稹::泗滨浮石裁为磬，古乐疏音少人听。工师小贱牙旷稀，不辨邪声嫌雅正。正声不屈古调高，锺律参差管弦病。铿金戛瑟徒相杂，投玉敲冰杳然零。华原软石易追琢，高下随人无雅郑。弃旧美新由乐胥，自此黄锺不能竞。玄宗爱乐爱新乐，梨园弟子承恩横。霓裳才彻胡骑来，云门未得蒙亲定。我藏古磬藏在心，有时激作南风咏。伯夔曾抚野兽驯，仲尼暂叩春雷盛。何时得向笋簴悬，为君一吼君心醒。愿君每听念封疆，不遣豺狼剿人命。
和李校书新题乐府十二首 五弦弹::元稹::赵璧五弦弹征调，征声巉绝何清峭。辞雄皓鹤警露啼，失子哀猿绕林啸。风入春松正凌乱，莺含晓舌怜娇妙。呜呜暗溜咽冰泉，杀杀霜刀涩寒鞘。促节频催渐繁拨，珠幢斗绝金铃掉。千靫鸣镝发胡弓，万片清球击虞庙。众乐虽同第一部，德宗皇帝常偏召。旬休节假暂归来，一声狂杀长安少。主第侯家最难见，挼歌按曲皆承诏。水精帘外教贵嫔，玳瑁筵心伴中要。臣有五贤非此弦，或在拘囚或屠钓。一贤得进胜累百，两贤得进同周召。三贤事汉灭暴彊，四贤镇岳宁边徼。五贤并用调五常，五常既叙三光耀。赵璧五弦非此贤，九九何劳设庭燎。
和李校书新题乐府十二首 法曲::元稹::吾闻黄帝鼓清角，弭伏熊罴舞玄鹤。舜持干羽苗革心，尧用咸池凤巢阁。大夏濩武皆象功，功多已讶玄功薄。汉祖过沛亦有歌，秦王破阵非无作。作之宗庙见艰难，作之军旅传糟粕。明皇度曲多新态，宛转侵淫易沉着。赤白桃李取花名，霓裳羽衣号天落。雅弄虽云已变乱，夷音未得相参错。自从胡骑起烟尘，毛毳腥膻满咸洛。女为胡妇学胡妆，伎进胡音务胡乐。火凤声沈多咽绝，春莺啭罢长萧索。胡音胡骑与胡妆，五十年来竞纷泊。
和李校书新题乐府十二首 驯犀::元稹::建中之初放驯象，远归林邑近交广。兽返深山鸟构巢，鹰雕鹞鹘无羁鞅。贞元之岁贡驯犀，上林置圈官司养。玉盆金栈非不珍，虎啖狴牢鱼食网。渡江之橘逾汶貉，反时易性安能长。腊月北风霜雪深，踡跼鳞身遂长往。行地无疆费传驿，通天异物罹幽枉。乃知养兽如养人，不必人人自敦奖。不扰则得之于理，不夺有以多于赏。脱衣推食衣食之，不若男耕女令纺。尧民不自知有尧，但见安闲聊击壤。前观驯象后驯犀，理国其如指诸掌。
和李校书新题乐府十二首 骠国乐::元稹::骠之乐器头象驼，音声不合十二和。促舞跳趫筋节硬，繁辞变乱名字讹。千弹万唱皆咽咽，左旋右转空傞傞。俯地呼天终不会，曲成调变当如何。德宗深意在柔远，笙镛不御停娇娥。史馆书为朝贡传，太常编入鞮靺科。古时陶尧作天子，逊遁亲听康衢歌。又遣遒人持木铎，遍采讴谣天下过。万人有意皆洞达，四岳不敢施烦苛。尽令区中击壤块，燕及海外覃恩波。秦霸周衰古官废，下堙上塞王道颇。共矜异俗同声教，不念齐民方荐瘥。传称鱼鳖亦咸若，茍能效此诚足多。借如牛马未蒙泽，岂在抱瓮滋鼋鼍。教化从来有源委，必将泳海先泳河。是非倒置自古有，骠兮骠兮谁尔诃。
和李校书新题乐府十二首 蛮子朝::元稹::西南六诏有遗种，僻在荒陬路寻壅。部落支离君长贱，比诸夷狄为幽冗。犬戎彊盛频侵削，降有愤心战无勇。夜防抄盗保深山，朝望烟尘上高冢。鸟道绳桥来款附，非因慕化因危悚。清平官系金呿嵯，求天叩地持双珙。益州大将韦令公，顷实遭时定汧陇。自居剧镇无他绩，幸得蛮来固恩宠。为蛮开道引蛮朝，迎蛮送蛮常继踵。天子临轩四方贺，朝廷无事唯端拱。漏天走马春雨寒，泸水飞蛇瘴烟重。椎头丑类除忧患，瘇足役夫劳汹涌。匈奴互市岁不供，云蛮通好辔长駷。戎王养马渐多年，南人耗悴西人恐。
有鸟二十章 一::元稹::有鸟有鸟名老鸱，鸱张贪很老不衰。似鹰指爪唯攫肉，戾天羽翮徒翰飞。朝偷暮窃恣昏饱，后顾前瞻高树枝。珠丸弹射死不去，意在护巢兼护儿。
有鸟二十章 二::元稹::有鸟有鸟毛似鹤，行步虽迟性灵恶。主人但见闲慢容，许占蓬莱最高阁。弱羽长忧俊鹘拳，疽肠暗着鹓雏啄。千年不死伴灵龟，枭心鹤貌何人觉。
有鸟二十章 三::元稹::有鸟有鸟如鹳雀，食蛇抱礐天姿恶。行经水浒为毒流，羽拂酒杯为死药。汉后忍渴天岂知，骊姬坟地君宁觉。呜呼为有白色毛，亦得乘轩谬称鹤。
有鸟二十章 四::元稹::有鸟有鸟名为鸠，毛衣软毳心性柔。鹘缘暖足怜不吃，鹞为同科曾共游。飞飞渐上高高阁，百鸟不猜称好逑。佳人许伴鹓雏食，望尔化为张氏钩。
有鸟二十章 六::元稹::有鸟有鸟群翠碧，毛羽短长心并窄。皆曾偷食渌池鱼，前去后来更逼迫。食鱼满腹各自飞，池上见人长似客。飞飞竞占嘉树林，百鸟不争缘凤惜。
有鸟二十章 七::元稹::有鸟有鸟群纸鸢，因风假势童子牵。去地渐高人眼乱，世人为尔羽毛全。风吹绳断童子走，余势尚存犹在天。愁尔一朝还到地，落在深泥谁复怜。
有鸟二十章 八::元稹::有鸟有鸟名啄木，木中求食常不足。偏啄邓林求一虫，虫孔未穿长觜秃。木皮已穴虫在信，虫蚀木心根柢覆。可怜树上百鸟儿，有时飞向新林宿。
有鸟二十章 九::元稹::有鸟有鸟众蝙蝠，长伴佳人占华屋。妖鼠多年羽翮生，不辨雌雄无本族。穿墉伺隙善潜身，昼伏宵飞恶明烛。大厦虽存柱石倾，暗啮栋梁成蠹木。
有鸟二十章 十::元稹::有鸟有鸟名为鸮，深藏孔穴难动摇。鹰鹯绕树探不得，随珠弹尽声转娇。主人烦惑罢擒取，许占神林为物妖。
有鸟二十章 十一::元稹::有鸟有鸟名燕子，口中未省无泥滓。春风吹送廊庑间，秋社驱将嵌孔里。雷惊雨洒一时苏，云压霜摧半年死。驱去驱来长信风，暂托栋梁何用喜。
有鸟二十章 十二::元稹::有鸟有鸟名老乌，贪痴突悖天下无。田中攫肉吞不足，偏入诸巢探众雏。归来仍占主人树，腹饱巢高声响麤。山鸦野鹊闲受肉，凤皇不得闻罪辜。秋鹰掣断架上索，利爪一挥毛血落。可怜鸦鹊慕腥膻，犹向巢边竞纷泊。
有鸟二十章 十三::元稹::有鸟有鸟谓白鹇，雪毛皓白红觜殷。贵人妾妇爱光彩，行提坐臂怡朱颜。妖姬谢宠辞金屋，雕笼又伴新人宿。无心为主拟衔花，空长白毛映红肉。
有鸟二十章 十四::元稹::有鸟有鸟群雀儿，中庭啄粟篱上飞。秋鹰欺小嫌不食，凤皇容众从尔随。大鹏忽起遮白日，余风簸荡山岳移。翩翾百万徒惊噪，扶摇势远何由知。古来妄说衔花报，纵解衔花何所为。可惜官仓无限粟，伯夷饿死黄口肥。
有鸟二十章 十六::元稹::有鸟有鸟毛羽黄，雄者为鸳雌者鸯。主人幷养七十二，罗列雕笼开洞房。雄鸣一声雌鼓翼，夜不得栖朝不食。气息榻然双翅垂，犹入笼中就颜色。
有鸟二十章 十七::元稹::有鸟有鸟名鹞雏，铃子眼睛苍锦襦。贵人腕软怜易臂，奋肘一挥前后呼。俊鹘无由拳狡兔，金雕不得擒魅狐。文王长在苑中猎，何日非熊休卖屠。
有鸟二十章 十九::元稹::有鸟有鸟名俊鹘，鹞小雕痴俊无匹。雏鸭拂爪血迸天，狡兔中拳头粉骨。平明度海朝未食，拔上秋空云影没。瞥然飞下人不知，搅碎荒城魅狐窟。
有鸟二十章 二十::元稹::有鸟有鸟真白鹤，飞上九霄云漠漠。司晨守夜悲鸡犬，啄腐吞腥笑雕鹗。尧年值雪度关山，晋室闻琴下寥廓。辽东尽尔千岁人，怅望桥边旧城郭。
去杭州::元稹::房杜王魏之子孙，虽及百代为清门。骏骨凤毛真可贵，冈头泽底何足论。去年江上识君面，爱君风貌情已敦。与君言语见君性，灵府坦荡消尘烦。自兹心洽迹亦洽，居常并榻游并轩。柳阴覆岸郑监水，李花压树韦公园。每出新诗共联缀，闲因醉舞相牵援。时寻沙尾枫林夕，夜摘兰丛衣露繁。今君别我欲何去，自言远结迢迢婚。简书五府已再至，波涛万里酬一言。为君再拜赠君语，愿君静听君勿喧。君名师范欲何范，君之烈祖遗范存。永宁昔在抡鉴表，沙汰沈浊澄浚源。君今取友由取士，得不别白清与浑。昔公事主尽忠谠，虽及死谏誓不谖。今君佐藩如佐主，得不陈露酬所恩。昔公为善日不足，假寐待旦朝至尊。今君三十朝未与，得不寸晷倍玙璠。昔公令子尚贵主，公执舅礼妇执笲。返拜之仪自此绝，关雎之化皎不昏。君今远娉奉明祀，得不齐励亲蘋蘩。斯言皆为书佩带，然后别袂乃可扪。别袂可扪不可解，解袂开帆凄别魂。魂摇江树鸟飞没，帆挂樯竿鸟尾翻。翻风驾浪拍何处，直指杭州由上元。上元萧寺基址在，杭州潮水霜雪屯。潮户迎潮击潮鼓，潮平潮退有潮痕。得得为题罗刹石，古来非独伍员冤。
南家桃::元稹::南家桃树深红色，日照露光看不得。树小花狂风易吹，一夜风吹满墙北。离人自有经时别，眼前落花心叹息。更待明年花满枝，一年迢递空相忆。
志坚师::元稹::嵩山老僧披破衲，七十八年三十腊。灵武朝天辽海征，宇宙曾行三四匝。初因怏怏薙却头，便绕嵩山寂师塔。淮西未返半年前，已见淮西阵云合。
夜别筵::元稹::夜长酒阑灯花长，灯花落地复落床。似我别泪三四行，滴君满坐之衣裳。与君别后泪痕在，年年着衣心莫改。
三泉驿::元稹::三泉驿内逢上巳，新叶趋尘花落地。劝君满盏君莫辞，别后无人共君醉。洛阳城中无限人，贵人自贵贫自贫。
何满子歌::元稹::何满能歌能宛转，天宝年中世称罕。婴刑击在囹圄间，水调哀音歌愤懑。梨园弟子奏玄宗，一唱承恩羁网缓。便将何满为曲名，御谱亲题乐府纂。鱼家入内本领绝，叶氏有年声气短。自外徒烦记得词，点拍才成已夸诞。我来湖外拜君侯，正值灰飞仲春琯。广宴江亭为我开，红妆逼坐花枝暖。此时有态蹋华筵，未吐芳词貌夷坦。翠蛾转盼摇雀钗，碧袖歌垂翻鹤卵。定面凝眸一声发，云停尘下何劳算。迢迢击磬远玲玲，一一贯珠匀款款。犯羽含商移调态，留情度意抛弦管。湘妃宝瑟水上来，秦女玉箫空外满。缠绵叠破最殷勤，整顿衣裳颇闲散。冰含远溜咽还通，莺泥晚花啼渐懒。敛黛吞声若自冤，郑袖见捐西子浣。阴山鸣雁晓断行，巫峡哀猿夜呼伴。古者诸侯飨外宾，鹿鸣三奏陈圭瓒。何如有态一曲终，牙筹记令红螺碗。
通州丁溪馆夜别李景信三首 一::元稹::月蒙蒙兮山掩掩，束束别魂眉敛敛。蠡盏覆时天欲明，碧幌青灯风滟滟。泪消语尽还暂眠，唯梦千山万山险。
通州丁溪馆夜别李景信三首 二::元稹::水环环兮山簇簇，啼鸟声声妇人哭。离床别脸睡还开，灯灺暗飘珠蔌蔌。山深虎横馆无门，夜集巴儿扣空木。
通州丁溪馆夜别李景信三首 三::元稹::雨潇潇兮鹃咽咽，倾冠倒枕灯临灭。倦僮呼唤譍复眠，啼鸡拍翅三声绝。握手相看其奈何，奈何其奈天明别。
酬郑从事四年九月宴望海亭次用旧韵::元稹::海亭树木何茏葱，寒光透坼秋玲珑。湖山四面争气色，旷望不与人间同。一拳墺伏东武小，两山鬬构秦望雄。嵌空古墓失文种，突兀怪石疑防风。舟船骈比有宗侣，水云滃泱无始终。雪花布遍稻陇白，日脚插入秋波红。兴余望剧酒四坐，歌声舞艳烟霞中。酒酣从事歌送我，歌云此乐难再逢。良时年少犹健羡，使君况是头白翁。我闻此曲深叹息，唧唧不异秋草虫。忆年十五学构厦，有意盖覆天下穷。安知四十虚富贵，朱紫束缚心志空。妆梳伎女上楼榭，止欲欢乐微茫躬。虽无趣尚慕贤圣，幸有心目知西东。欲将滑甘柔藏府，已被郁噎冲喉咙。君今劝我酒太醉，醉语不复能冲融。劝君莫学虚富贵，不是贤人难变通。
月暗::元稹::月暗灯残面墙泣，罗缨斗重知啼湿。真珠帘断蝙蝠飞，燕子巢空萤火入。深殿门重夜漏严，柔□□□□年急。君王掌上容一人，更有轻身何处立。
和乐天示杨琼::元稹::我在江陵少年日，知有杨琼初唤出。腰身瘦小歌圆紧，依约年应十六七。去年十月过苏州，琼来拜问郎不识。青衫玉貌何处去，安得红旗遮头白。我语杨琼琼莫语，汝虽笑我我笑汝。汝今无复小腰身，不似江陵时好女。杨琼为我歌送酒，尔忆江陵县中否。江陵王令骨为灰，车来嫁作尚书妇。卢戡及第严涧在，其余死者十八九。我今贺尔亦自多，尔得老成余白首。
刘阮妻二首 一::元稹::仙洞千年一度开，等闲偷入又偷回。桃花飞尽东风起，何处消沈去不来。
刘阮妻二首 二::元稹::芙蓉脂肉绿云鬟，罨画楼台青黛山。千树桃花万年药，不知何事忆人间。
暮秋::元稹::看着墙西日又沈，步廊回合戟门深。栖乌满树声声绝，小玉上床铺夜衾。
压墙花::元稹::野性大都迷里巷，爱将高树记人家。春来偏认平阳宅，为见墙头拂面花。
舞腰::元稹::裙裾旋旋手迢迢，不趁音声自趁娇。未必诸郎知曲误，一时偷眼为回腰。
白衣裳二首 一::元稹::雨湿轻尘隔院香，玉人初着白衣裳。半含惆怅闲看绣，一朵棃花压象床。
白衣裳二首 二::元稹::藕丝衫子柳花裙，空着沈香慢火熏。闲倚屏风笑周昉，枉抛心力画朝云。
忆事::元稹::夜深闲到戟门边，却绕行廊又独眠。明月满庭池水渌，桐花垂在翠帘前。
寄旧诗与薛涛因成长句::元稹::诗篇调态人皆有，细腻风光我独知。月夜咏花怜暗澹，雨朝题柳为敧垂。长教碧玉藏深处，总向红笺写自随。老大不能收拾得，与君闲似好男儿。
友封体::元稹::雨送浮凉夏簟清，小楼腰褥怕单轻。微风暗度香囊转，胧月斜穿隔子明。桦烛焰高黄耳吠，柳堤风静紫骝声。频频闻动中门锁，桃叶知嗔未敢迎。
看花::元稹::努力少年求好官，好花须是少年看。君看老大逢花树，未折一枝心已阑。
斑竹::元稹::一枝斑竹渡湘沅，万里行人感别魂。知是娥皇庙前物，远随风雨送啼痕。
筝::元稹::莫愁私地爱王昌，夜夜筝声怨隔墙。火凤有凰求不得，春莺无伴啭空长。急挥舞破催飞燕，慢逐歌词弄小娘。死恨相如新索妇，枉将心力为他狂。
所思二首 一::元稹::庾亮楼中初见时，武昌春柳似腰肢。相逢相失还如梦，为雨为云今不知。
所思二首 二::元稹::鄂渚蒙蒙烟雨微，女郎魂逐暮云归。只应长在汉阳渡，化作鸳鸯一只飞。
莺莺诗::元稹::殷红浅碧旧衣裳，取次梳头暗澹妆。夜合带烟笼晓日，牡丹经雨泣残阳。低迷隐笑原非笑，散漫清香不似香。频动横波嗔阿母，等闲教见小儿郎。
离思五首 二::元稹::山泉散漫绕阶流，万树桃花暎小楼。闲读道书慵未起，水晶帘下看梳头。
离思五首 三::元稹::红罗著压逐时新，吉了花纱嫩麹尘。第一莫嫌材地弱，些些纰缦最宜人。
离思五首 四::元稹::曾经沧海难为水，除却巫山不是云。取次花丛懒回顾，半缘修道半缘君。
离思五首 五::元稹::寻常百种花齐发，偏摘棃花与白人。今日江头两三树，可怜和叶度残春。
杂忆五首 一::元稹::今年寒食月无光，夜色才侵已上床。忆得双文通内里，玉栊深处暗闻香。
杂忆五首 二::元稹::花笼微月竹笼烟，百尺丝绳拂地悬。忆得双文人静后，潜教桃叶送秋千。
杂忆五首 三::元稹::寒轻夜浅绕回廊，不辨花丛暗辨香。忆得双文胧月下，小楼前后捉迷藏。
杂忆五首 四::元稹::山榴似火叶相兼，亚拂塼阶半拂檐。忆得双文独披掩，满头花草倚新帘。
杂忆五首 五::元稹::春冰消尽碧波湖，漾影残霞似有无。忆得双文衫子薄，钿头云暎褪红酥。
有所教::元稹::莫画长眉画短眉，斜红伤竖莫伤垂。人人总解争时势，都大须看各自宜。
襄阳为卢窦纪事 一::元稹::帝下真符召玉真，偶逢游女暂相亲。素书三卷留为赠，从向人间说向人。
襄阳为卢窦纪事 二::元稹::风弄花枝月照阶，醉和春睡倚香怀。依稀似觉双环动，潜被萧郎卸玉钗。
襄阳为卢窦纪事 三::元稹::莺声撩乱曙灯残，暗觅金钗动晓寒。犹带春酲懒相送，樱桃花下隔帘看。
襄阳为卢窦纪事 四::元稹::琉璃波面月笼烟，暂逐萧郎走上天。今日归时最肠断，回江还是夜来船。
襄阳为卢窦纪事 五::元稹::花枝临水复临堤，闲照江流亦照泥。千万春风好抬举，夜来曾有凤皇栖。
古艳诗二首 一::元稹::春来频到宋家东，垂袖开怀待好风。莺藏柳暗无人语，惟有墙花满树红。
古艳诗二首 二::元稹::深院无人草树光，娇莺不语趁阴藏。等闲弄水浮花片，流出门前赚阮郎。
自述::元稹::延英引对碧衣郎，江砚宣毫各别床。天子下帘亲考试，宫人手里过茶汤。
除夜酬乐天::元稹::引傩绥斾乱毵毵，戏罢人归思不堪。虚涨火尘龟浦北，无由阿伞凤城南。休官期限元同约，除夜情怀老共谙。莫道明朝始添岁，今年春在岁前三。
酬白乐天杏花园::元稹::刘郎不用闲惆怅，且作花间共醉人。算得贞元旧朝士，几人同见太和春。
过东都别乐天二首 一::元稹::君应怪我留连久，我欲与君辞别难。白头徒侣渐稀少，明日恐君无此欢。
过东都别乐天二首 二::元稹::自识君来三度别，这回白尽老髭须。恋君不去君须会，知得后回相见无。
和严给事闻唐昌观玉蘂花下有游仙::元稹::弄玉潜过玉树时，不教青鸟出花枝。的应未有诸人觉，只是严朗不得知。
赠毛仙翁::元稹::仙驾初从蓬海来，相逢又说向天台。一言亲授希微诀，三夕同倾沆瀣杯。此日临风飘羽卫，他年嘉约指盐梅。花前挥手迢遥去，目断霓旌不可陪。
八月十四日夜玩月::元稹::犹欠一宵轮未满，紫霞红衬碧云端。谁能唤得姮娥下，引向堂前子细看。
寒食夜::元稹::红染桃花雪压棃，玲珑鸡子鬬赢时。今年不是明寒食，暗地秋千别有期。
酬张秘书因寄马赠诗::元稹::丞相功高厌武名，牵将战马寄儒生。四蹄荀距藏虽尽，六尺须头见尚惊。减粟偷儿憎未饱，骑驴诗客骂先行。劝君还却司空着，莫遣衙参傍子城。
修龟山鱼池示众僧::元稹::劝尔诸僧好护持，不须垂钓引青丝。云山莫厌看经坐，便是浮生得道时。
寄赠薛涛::元稹::锦江滑腻蛾眉秀，幻出文君与薛涛。言语巧偷鹦鹉舌，文章分得凤皇毛。纷纷辞客多停笔，个个公卿欲梦刀。别后相思隔烟水，菖蒲花发五云高。
赠刘采春::元稹::新妆巧样画双蛾，谩裹常州透额罗。正面偷匀光滑笏，缓行轻踏破纹波。言辞雅措风流足，举止低回秀媚多。更有恼人肠断处，选词能唱望夫歌。
崔徽歌::元稹::崔徽本不是娼家，教歌按舞娼家长。使君知有不自由，坐在头时立在掌。有客有客名丘夏，善写仪容得恣把。为徽持此谢敬中，以死报郎为□□。
赠佳人::武元衡::步摇金翠玉搔头，倾国倾城胜莫愁。若逞仙姿游洛浦，定知神女谢风流。
休暇日中书相公致斋禁省因以寄赠::武元衡::尝闻圣主得贤臣，三接能令四海春。月满禁垣斋沐夜，清吟属和更何人。
春兴::武元衡::杨柳阴阴细雨晴，残花落尽见流莺。春风一枝吹香梦，梦逐春风到洛城。
酬裴起居西亭留题::武元衡::艳歌能起关山恨，红烛偏凝寒塞情。况是池塘风雨夜，不堪丝管尽离声。
送张侍御赴京::武元衡::江南烟雨塞鸿飞，西府文章谢掾归。相送汀州兰棹晚，菱歌一曲泪霑衣。
鄂渚送友::武元衡::云帆淼淼巴陵渡，烟树苍苍故郢城。江上梅花无数落，送君南浦不胜情。
送裴戡行军::武元衡::珠履三千醉不欢，玉人犹苦夜冰寒。送君偏有无言泪，天下关山行路难。
宿青阳驿::武元衡::空山摇落三秋暮，萤过疏帘月露团。寂寞银灯愁不寐，萧萧风竹夜窗寒。
送崔舍人起居::武元衡::赤墀同拜紫泥封，驷牡连征侍九重。惟有白须张司马，不言名利尚相从。
路岐重赋::武元衡::芳郊欲别阑干泪，故国难期聚散云。分手更逢江驿暮，马嘶猿叫不堪闻。
重送卢三十一起居::武元衡::相如拥传有光辉，何事阑干泪湿衣。旧府东山余妓在，重将歌舞送君归。
送张谏议::武元衡::汉庭从事五人来，回首疆场独未回。今日送君魂断处，寒云寥落数株梅。
同诸公夜䜩监军玩花之作::武元衡::五侯门馆百花繁，红烛摇风白雪翻。不似凤皇池畔见，飘扬今隔上林园。
郊居寓目偶题::武元衡::晨趋禁掖暮郊园，松桂苍苍烟露繁。明月上时群动息，雪峰高处正当轩。
题嘉陵驿::武元衡::悠悠风斾绕山川，山驿空蒙雨似烟。路半嘉陵头已白，蜀门西上更青天。
送柳郎中裴起居::武元衡::望乡台上秦人在，学射山中杜魄哀。落日河桥千骑别，春风寂寞斾旌回。
秋日出游偶作::武元衡::黄花丹叶满江城，暂爱江头风景清。闲步欲舒山野性，貔貅不许独行人。
夏夜饯裴行军赴朝命::武元衡::三年同看锦城花，银烛连宵照绮霞。报国从来先意气，临岐不用重咨嗟。
摩诃池送李侍御之凤翔::武元衡::柳暗花明池上山，高楼歌酒换离颜。他时欲寄相思字，何处黄云是陇间。
送魏正则擢第归江陵::武元衡::商山路接玉山深，古木苍然尽合阴。会府登筵君最少，江城秋至肯惊心。
登阖闾古城::武元衡::登高望远自伤情，柳发花开映古城。全盛已随流水去，黄鹂空啭旧春声。
寻三藏上人::武元衡::北风吹雪暮萧萧，问法寻僧上界遥。临水手持筇竹杖，逢君不语指芭蕉。
山居::武元衡::身依泉壑将时背，路入烟萝得地深。终岁不知城郭事，手栽林竹尽成阴。
长安贼中寄题江南所居茱萸树::武元衡::手种茱萸旧井傍，几回春露又秋霜。今来独向秦中见，攀折无时不断肠。
春斋夜雨忆郭通微::武元衡::桃源在在阻风尘，世事悠悠又遇春。雨滴闲堦清夜久，焚香偏忆白云人。
送严秀才::武元衡::灞浐别离肠已断，江山迢遰信仍稀。送君偏下临岐泪，家在南州身未归。
春日酬熊执易南亭花发见赠::武元衡::千株桃杏参差发，想见花时人却愁。曾忝陆机琴酒会，春亭惟愿一淹留。
中春亭雪夜寄西邻韩李二舍人::武元衡::广庭飞雪对愁人，寒谷由来不悟春。却笑山阴乘兴夜，何如今日戴家邻。
立秋日与陆华原于县界南馆送邹十八::武元衡::风入昭阳池馆秋，片云孤鹤两难留。明朝独向青山郭，唯有蝉声催白头。
酬韦胄曹登天长寺上方见寄::武元衡::青门几度霑襟泪，并在东林雪外峰。今日重烦相忆处，春光知绕凤池浓。
陌上暮春::武元衡::青青南陌柳如丝，柳色莺声晚日迟。何处最伤游客思，春风三月落花时。
春日偶作::武元衡::飞花寂寂燕双双，南客衡门对楚江。惆怅管弦何处发，春风吹到读书窗。
春暮寄杜嘉兴昆弟::武元衡::柳色千家与万家，轻风细雨落残花。数枝琼玉无由见，空掩柴扉度岁华。
渡淮::武元衡::暮涛凝雪长淮水，细雨飞梅五月天。行子不须愁夜泊，绿杨多处有人烟。
与崔十五同访裴校书不遇::武元衡::梨花落尽柳花时，庭树流莺日过迟。几度相思不相见，春风何处有佳期。
夏日寄陆三达陆四逢幷王念八仲周::武元衡::士衡兄弟旧齐名，还似当年在洛城。闻说重门方隐相，古槐高柳夏阴清。
秋原寓目::武元衡::木落风高天宇开，秋原一望思悠哉。边城今少射雕骑，连雁嗷嗷何处来。
赠歌人::武元衡::林莺一哢四时春，蝉翼罗衣白玉人。曾逐使君歌舞地，清声长啸翠眉颦。
同苗郎中送严侍御赴黔中因访仙源之事::武元衡::武陵源在朗江东，流水飞花仙洞中。莫问阮郎千古事，绿杨深处翠霞空。
使次盘豆驿望永乐县::武元衡::山川不记何年别，城郭应非昔所经。欲驻征车终日望，天河云雨晦冥冥。
缑山道中口号::武元衡::秋山寂寂秋水清，寒郊木叶飞无声。王子白云仙去久，洛滨行路夜吹笙。
岁暮送舍人::武元衡::边城岁暮望乡关，身逐戎旌未得还。欲别临岐无限泪，故园花发寄君攀。
寓兴呈崔员外诸公::武元衡::三月杨花飞满空，飘飖十里雪如风。不知何处香醪熟，愿醉佳园芳树中。
单于晓角::武元衡::胡儿吹角汉城头，月皎霜寒大漠秋。三奏未终天便晓，何人不起望乡愁。
汴河闻笳::武元衡::何处金笳月里悲，悠悠边客梦先知。单于城下关山曲，今日中原总解吹。
塞上春怀::武元衡::东风河外五城喧，南客征袍满泪痕。愁至独登高处望，蔼然云树重伤魂。
塞外月夜寄荆南熊侍御::武元衡::南依刘表北刘琨，征战年年箫鼓喧。云雨一乖千万里，长城秋月洞庭猿。
单于罢战却归题善阳馆::武元衡::单于南去善阳关，身逐归云到处闲。曾是五年莲府客，每闻胡虏哭阴山。
韦常侍以宾客致仕同诸公题壁::武元衡::孤云永日自徘徊，岩馆苍苍遍绿苔。望苑忽惊新诏下，彩鸾归处玉笼开。
学仙难::武元衡::玉殿笙歌汉帝愁，鸾龙俨驾望瀛洲。黄金化尽方士死，青天欲上无缘由。
唐昌观玉蘂花::武元衡::琪树芊芊玉蘂新，洞宫长闭彩霞春。日暮落英铺地雪，献花应过九天人。
春晓闻莺::武元衡::寥寥兰台晓梦惊，绿林残月思孤莺。犹疑蜀魄千年恨，化作冤禽万啭声。
闻严秘书与正字及诸客夜会因寄::武元衡::衡门寥落岁阴穷，露湿莓苔叶厌风。闻道今宵阮家会，竹林明月七人同。
戏赠韩二秀才::武元衡::名高折桂方年少，心苦为文命未通。闻说东堂今有待，飞鸣何处及春风。
闻王仲周所居牡丹花发因戏赠::武元衡::闻说庭花发暮春，长安才子看须频。花开花落无人见，借问何人是主人。
酬王十八见招::武元衡::王昌家直在城东，落尽庭花昨夜风。高兴不辞千日醉，随君走马向新丰。
赠道者::武元衡::麻衣如雪一枝梅，笑掩微妆入梦来。若到越溪逢越女，红莲池里白莲开。
重送白将军::武元衡::红烛芳筵惜夜分，歌楼管咽思难闻。早知怨别人间世，不下青山老白云。
和李丞题李将军林园::武元衡::落英飘蘂雪纷纷，啼鸟如悲霍冠军。逝水不回弦管绝，玉楼迢遰锁浮云。
同张惟送霍总::武元衡::春风箫管怨津楼，三奏行人醉不留。别后相思江上岸，落花飞处杜鹃愁。
赠别崔起居::武元衡::三十年前会府同，红颜销尽两成翁。别泪共将何处洒，锦江南渡足春风。
春日偶题::武元衡::山川百战古刀州，龙节来分圣主忧。静守化条无一事，春风独上望京楼。
听歌::武元衡::月上重楼丝管秋，佳人夜唱古梁州。满堂谁是知音者，不惜千金与莫愁。
酬韦胄曹::武元衡::相逢异县蹉跎意，无复少年容易欢。桃李美人攀折尽，何如松柏四时寒。
同幕府夜宴惜花::武元衡::芳草落花明月榭，朝云暮雨锦城春。莫愁红艳风前散，自有青蛾镜里人。
代佳人赠张郎中::武元衡::洛阳佳丽本神仙，冰雪颜容桃李年。心爱阮郎留不住，独将珠泪湿红铅。
饯裴行军赴朝命::武元衡::来时圣主假光辉，心恃朝恩计日归。谁料忽成云雨别，独将边泪洒戎衣。
秋日经潼关感寓::武元衡::昔年曾逐汉征东，三授兵符百战中。力保山河嗟下世，秋风牢落故营空。
赠歌人::武元衡::仙歌静转玉箫催，疑是流莺禁苑来。他日相思梦巫峡，莫教云雨晦阳台。
见郭侍郎题壁::武元衡::万里枫江偶问程，青苔壁上故人名。悠悠身世限南北，一别十年空复情。
怀伊川赋::李吉甫::龙门南岳尽伊原，草树人烟目所存。正是北州梨枣熟，梦魂秋日到郊园。
奉酬宣上人九月十五日东亭望月见赠因怀紫阁旧游::郑絪::中年偶逐鸳鸾侣，弱岁多从麋鹿群。紫阁道流今不见，红楼禅客早曾闻。松斋月朗星初散，苔砌霜繁夜欲分。一览彩笺佳句满，何人更咏惠休文。
九日登高怀邵二::郑絪::簪茱泛菊俯平阡，饮过三杯却惘然。十岁此辰同醉友，登高各处已三年。
题梓州牛头寺::柳公绰::一出西城第二桥，两边山木晚萧萧。井花净洗行人耳，留听溪声入夜潮。
闻莺::于敖::玉绳河汉晓纵横，万籁潜收莺独鸣。能将百啭清心骨，宁止闲窗梦不成。
和武相公闻莺::皇甫镛::华馆沈沈曙境清，伯劳初啭月微明。不知台座宵吟久，犹向花窗惊梦声。
出自贼中谒恒上人::麹信陵::再拜吾师喜复悲，誓心从此永归依。浮生恍忽若真梦，何事于中有是非。
过真律师旧院::麹信陵::寂然秋院闭秋光，过客闲来礼影堂。坚冰销尽还成水，本自无形何足伤。
酬谈上人咏海石榴::麹信陵::真僧相劝外浮华，万法无常可叹嗟。但试寻思阶下树，何人种此我看花。
寄妻::彭伉::莫讶相如献赋迟，锦书谁道泪沾衣。不须化作山头石，待我堂前折桂枝。
梨岭::林藻::曾向岭头题姓字，不穿杨叶不言归。弟兄各折一枝桂，还向岭头联影飞。
和裴相国荅张秘书赠马诗::李绛::高才名价欲凌云，上驷光华远赠君。念旧露垂丞相简，感知星动客卿文。纵横逸气宁称力，驰骋长途定出群。伏枥莫令空度岁，黄金结束取功勋。
赠文敬太子庙时享退文舞迎武舞乐章::权德舆::干旄羽籥相亏蔽，一进一退殊行缀。昔献三雍盛礼容，今陈六佾崇仪制。
览镜见白发数茎光鲜特异::权德舆::秋来皎洁白须光，试脱朝簪学酒狂。一曲酣歌还自乐，儿孙嬉笑挽衣裳。
田家即事::权德舆::闲卧藜床对落晖，翛然便觉世情非。漠漠稻花资旅食，青青荷叶制儒衣。山僧相访期中饭，渔父同游或夜归。待学尚平婚稼毕，渚烟溪月共忘机。
太原郑尚书远寄新诗走笔酬赠因代书贺::权德舆::晓开阊阖出丝言，共喜全才镇北门。职重油幢推上略，荣兼革履见深恩。昔岁经过同二仲，登朝并命惭无用。曲台分季奉斋祠，直笔系年陪侍从。芬芳鸡舌向南宫，伏奏丹墀迹又同。公望数承黄纸诏，虚怀自号白云翁。戎装躞蹀纷出祖，金印煌煌宠司武。时看介士阅犀渠，每狎儒生冠章甫。晋祠汾水古幷州，千骑双旌居上头。新握兵符应感激，远缄诗句更风流。缁衣诸侯谅称美，白衣尚书何可比。只今麟阁待丹青，努力加餐报天子。
奉和李给事省中书情寄刘苗崔三曹长因呈许陈二阁老::权德舆::常寮几处伏明光，新诏联翩夕拜郎。五夜漏清天欲曙，万年枝暖日初长。分曹列侍登文石，促膝闲谣接羽觞。共说汉朝荣上赏，岂令三友滞冯唐。
和司门殷员外早秋省中书直夜寄荆南卫象端公::权德舆::共嗟王粲滞荆州，才子为郎忆旧游。凉夜偏宜粉署直，清言远待玉人酬。风生北渚烟波阔，露下南宫星汉秋。早晚得为同舍侣，知君两地结离忧。
酬主客仲员外见贺正除::权德舆::五年承乏奉如纶，才薄那堪侍从臣。禁署独闻清漏晓，命书惭对紫泥新。周班每喜簪裾接，郢曲偏宜讽咏频。忆昔曲台尝议礼，见君论著最相亲。
奉和太府韦卿阁老左藏库中假山之作::权德舆::春山仙掌百花开，九棘腰金有上才。忽向庭中摹峻极，如从洞里见昭回。小松已负干霄状，片石皆疑缩地来。都内今朝似方外，仍传丽曲寄云台。
酬灵彻上人以诗代书见寄::权德舆::莲花出水地无尘，中有南宗了义人。已取贝多翻半字，还将阳焰谕三身。碧云飞处诗偏丽，白月圆时信本真。更喜开缄销热恼，西方社里旧相亲。
李十韶州寄途中绝句使者取报修书之际口号酬赠::权德舆::诏下忽临山水郡，不妨从事恣攀登。莫言向北千行雁，别有图南六月鹏。
酬赵尚书杏园花下醉后见寄::权德舆::春光深处曲江西，八座风流信马蹄。鹤发杏花相映好，羡君终日醉如泥。
酬赵尚书城南看花日晚先归见寄::权德舆::杜城韦曲遍寻春，处处繁花满目新。日暮归鞍不相待，与君同是醉乡人。
同陆太祝鸿渐崔法曹载华见萧侍御留后说得卫抚州报推事使张侍御却回前刺史戴员外无事喜而有作三首 一::权德舆::专城书素至留台，忽报张纲揽辔回。共看昨日蝇飞处，并是今朝鹊喜来。
同陆太祝鸿渐崔法曹载华见萧侍御留后说得卫抚州报推事使张侍御却回前刺史戴员外无事喜而有作三首 二::权德舆::鹤发州民拥使车，人人自说受恩初。如今天下无冤气，乞为邦君雪谤书。
同陆太祝鸿渐崔法曹载华见萧侍御留后说得卫抚州报推事使张侍御却回前刺史戴员外无事喜而有作三首 三::权德舆::众人哺啜喜君醒，渭水由来不杂泾。遮莫雪霜撩乱下，松枝竹叶自青青。
荅韦秀才寄一首::权德舆::中峰云暗雨霏霏，水涨花塘未得归。心忆琼枝望不见，几回虚湿薜萝衣。
贡院对雪以绝句代八行奉寄崔阁老::权德舆::寓宿春闱岁欲除，严风密雪绝双鱼。思君独步西垣里，日日含香草诏书。
待漏假寐梦归江东旧居::权德舆::十年江浦卧郊园，闲夜分明结梦魂。舍下烟萝通古寺，湖中云雨到前轩。南宗长老知心法，东郭先生识化源。觉后忽闻清漏晓，又随簪珮入君门。
寄李衡州::权德舆::片石丛花画不如，庇身三迳岂吾庐。主人千骑东方远，唯望衡阳雁足书。
月夜过灵彻上人房因赠::权德舆::此身会逐白云去，未洗尘缨还自伤。今夜幸逢清净境，满庭秋月对支郎。
戏赠张炼师::权德舆::月帔飘飖摘杏花，相邀洞口劝流霞。半酣乍奏云和曲，疑是龟山阿母家。
戏赠天竺灵隐二寺寺主::权德舆::石路泉流两寺分，寻常钟磬隔山闻。山僧半在中峰住，共占青峦与白云。
赠广通上人::权德舆::身随猿鸟在深山，早有诗名到世间。客至上方留盥漱，龙泓洞水昼潺潺。
赠老将::权德舆::白草黄云塞上秋，曾随骠骑出幷州。辘轳剑折虬须白，转战功多独不侯。
戏赠表兄崔秀才::权德舆::何事年年恋隐沦，成名须遣及青春。明时早献甘泉去，若待公车却误人。
奉送孔十兄宾客承恩致政归东都旧居::权德舆::达人旷迹通出处，每忆安居旧山去。乞身已见抗疏频，优礼新闻诏书许。家法遥传阙里训，心源早逐嵩丘侣。南史编年著盛名，东朝侍讲常虚伫。角巾华发忽自遂，命服金龟君更与。白云出岫暂逶迤，鸿鹄入冥无处所。归路依依童稚乐，都门蔼蔼壶觞举。能将此道助皇风，自可殊途并伊吕。
人日送房二十六侍御归越::权德舆::驿骑归时骢马蹄，莲花府映若邪溪。帝城人日风光早，不惜离堂醉似泥。
送张阁老中丞持节册吊回鹘::权德舆::旌斾翩翩拥汉官，君行常得远人欢。分职南台知礼重，辍书东观见才难。金章玉节鸣驺远，白草黄云出塞寒。欲散别离唯有醉，暂烦宾从驻征鞍。
春送十四叔赴任渝州录事绝句::权德舆::随牒忽离南北巷，解巾都吏有清风。巴城鏁印六联静，尽日闲谣廨署中。
送正字十九兄归江东醉后绝句::权德舆::命驾相思不为名，春风归骑出关程。离堂莫起临岐叹，文举终当荐祢衡。
献岁送李十兄赴黔中酒后绝句::权德舆::一樽岁酒且留欢，三峡黔江去路难。志士感恩无远近，异时应戴惠文冠。
送张仆射朝见毕归镇::权德舆::青光照目青门曙，玉勒雕戈拥驺驭。东方连帅南阳公，文武吉甫如古风。独奉新恩来谒帝，感深更见新诗丽。共看三接欲为霖，却念百城同望岁。双旌去去恋储胥，归路莺花伴隼旟。今日汉庭求上略，留侯自有一编书。
送韦行军员外赴河阳::权德舆::五代武弁侍明光，辍佐中权拜外郎。记事还同楚倚相，传经远自汉扶阳。离堂处处罗簪组，东望河桥壮鼙鼓。三城晓角启轩门，一县繁花照莲府。上略儒风并者稀，翩翩驺骑有光辉。只今右职多虚位，应待他时伏奏归。
送从弟广东归绝句::权德舆::夏云如火铄晨辉，款段羸车整素衣。知尔业成还出谷，今朝莫怆断行飞。
送商州杜中丞赴任::权德舆::安康地里接商于，帝命专城总赋舆。夕拜忽辞青琐闼，晨装独捧紫泥书。深山古驿分驺骑，芳草闲云逐隼旟。绮皓清风千古在，因君一为谢岩居。
埇桥达奚四于十九陈大三侍御夜宴叙各赋二韵::权德舆::满树铁冠琼树枝，樽前烛下心相知。明朝又与白云远，自古河梁多别离。
扬州与丁山人别::权德舆::将军易道令威仙，华发清谈得此贤。惆怅今朝广陵别，辽东后会复何年。
惠上人房宴别::权德舆::方袍相引到龙华，支策开襟路不赊。法味已同香积会，礼容疑在少施家。逸民羽客期皆至，疏竹青苔景半斜。究竟相依何处好，匡山古社足烟霞。
送袁太祝衢婺巡覆::权德舆::校缗税亩不妨闲，清兴自随鱼鸟间。知君此去足佳句，路出桐溪千万山。
送李处士归弋阳山居::权德舆::暂来城市意何如，却忆葛阳溪上居。不惮薄田输井税，自将嘉句著州闾。波翻极浦樯竿出，霜落秋郊树影疏。想到家山无俗侣，逢迎只是坐篮舆。
送清洨上人谒信州陆员外::权德舆::暂辞长老去随缘，候晓轻装寄客船。佳句已齐康宝月，清谈远指谢临川。滩经水濑逢新雪，路过渔潭宿暝烟。暇日若随千骑出，南岩只在郡楼前。
余干赠别张二十二侍御::权德舆::芜城陌上春风别，干越亭边岁暮逢。驱车又怆南北路，返照寒江千万峰。
赠别表兄韦卿::权德舆::新读兵书事护羌，腰间宝剑映金章。少年百战应轻别，莫笑儒生泪数行。
朔旦冬至摄职南郊因书即事::权德舆::大明南至庆天正，朔旦圆丘乐六成。文轨尽同尧历象，斋祠忝备汉公卿。星辰列位祥光满，金石交音晓奏清。更有观台称贺处，黄云捧日瑞升平。
奉和张监阁老过八陵院题赠杜卿崔员外::权德舆::崇饰山园孝理深，万方同感圣人心。已闻东阁招从事，每向西垣奉德音。公府从容谈婉婉，宾堦清切景沈沈。与君跬步如同舍，终日相期此盍簪。
和王祭酒太社宿斋不得赴李尚书宅会戏书见寄::权德舆::元礼门前劳引望，句龙坛下阻欢娱。此时对局空相忆，博进何人更乐输。
八月十五日夜瑶台寺对月绝句::权德舆::嬴女乘鸾已上天，仁祠空在鼎湖边。凉风遥夜清秋半，一望金波照粉田。
九日北楼宴集::权德舆::萧飒秋声楼上闻，霜风漠漠起阴云。不见携觞王太守，空思落帽孟参军。风吟蟋蟀寒偏急，酒泛茱萸晚易醺。心忆旧山何日见，并将愁泪共纷纷。
腊日龙沙会绝句::权德舆::帘外寒江千里色，林中樽酒七人期。宁知腊日龙沙会，却胜重阳落帽时。
宫人斜绝句::权德舆::一路斜分古驿前，阴风切切晦秋烟。铅华新旧共冥寞，日暮愁鸱飞野田。
朝元阁::权德舆::缭垣复道上层霄，十月离宫万国朝。胡马忽来清跸去，空余台殿照山椒。
石瓮寺::权德舆::石瓮灵泉胜宝井，汲人回挂青丝绠。厨烟半逐白云飞，当昼老僧来灌顶。
盘豆驿::权德舆::盘豆绿云上古驿，望思台下使人愁。江充得计太子死，日暮戾园风雨秋。
奉和韦谏议奉送水部家兄上后书情寄诸兄弟仍通简南宫亲旧幷呈两省阁老院长::权德舆::驷牡龙旗庆至今，一门儒服耀华簪。人望皆同照乘宝，家风不重满籝金。护衣直夜南宫静，焚草清时左掖深。何幸末班陪两地，阳春欲和意难任。
从叔将军宅蔷薇花开太府韦卿有题壁长句因以和作::权德舆::环列从容蹀躞归，光风骀荡发红薇。莺藏密叶宜新霁，蝶遶低枝爱晚晖。艳色当轩迷舞袖，繁香满迳拂朝衣。名卿洞壑仍相近，佳句新成和者稀。
奉和陈阁老寒食初假当直从东省往集贤因过史馆看木瓜花寄张蒋二阁老::权德舆::昼漏沈沈倦琐闱，西垣东观阅芳菲。繁花满树似留客，应为主人休澣归。
题崔山人草堂::权德舆::竹径茆堂接洞天，闲时麈尾漱春泉。世人车马不知处，时有归云到枕边。
徐孺亭马上口号::权德舆::湖上荒亭临水开，龟文篆字积莓苔。曲江北海今何处，尽逐东流去不回。
张工部至薄寒山下有书无由驰报輤车之至倍切悲怀::权德舆::书来远自薄寒山，缭绕洮河出古关。今日难裁秣陵报，薤歌寥落柳车边。
题柳郎中茅山故居::权德舆::下马荒堦日欲曛，潺潺石溜静中闻。鸟啼花落人声绝，寂寞山窗掩白云。
哭张十八校书::权德舆::芸阁为郎一命初，桐州寄傲十年余。魂随逝水归何处，名在新诗众不如。蹉跎江浦生华发，牢落寒原会素车。更忆八行前日到，含凄为报秣陵书。
奉和张仆射朝天行::权德舆::元侯重寄贞师律，三郡四封今静谧。丹毂常思阙下来，紫泥忽自天中出。军装喜气倍趋程，千骑鸣珂入凤城。周王致理称申甫，今日贤臣见明主。拜恩稽首纷无已，凝旒前席皇情喜。逢时自是山出云，献可还同石投水。昔岁褒衣梁甫吟，当时已有致君心。专城一鼓妖氛静，拥斾十年天泽深。日日披诚奉昌运，王人织路传清问。仙酝尝分玉斝浓，御闲更辍金羁骏。元正前殿朝君臣，一人负扆百福新。宫悬彩仗俨然合，瑞气炉烟相与春。万年枝上东风早，珮玉晨趋光景好。涂山已见首诸侯，麟阁终当画元老。温室沈沈漏刻移，退朝宾侣每相随。雄词乐职波涛阔，旷度交欢云雾披。自古全才贵文武，懦夫只解冠章甫。见公抽匣百炼光，试欲磨铅谅无助。
和李中丞慈恩寺清上人院牡丹花歌::权德舆::澹荡韶光三月中，牡丹偏自占春风。时过宝地寻香径，已见新花出故丛。曲水亭西杏园北，浓芳深院红霞色。擢秀全胜珠树林，结根幸在青莲城。艳蘂鲜房次第开，含烟洗露照苍苔。庞眉依杖禅僧起，轻翅萦枝舞蝶来。独坐南台时共美，闲行古刹情何已。花间一曲奏阳春，应为芬芳比君子。
锡杖歌送明楚上人归佛川::权德舆::上人远自西天竺，头陁行遍国朝寺。口翻贝叶古字经，手持金策声泠泠。护法护身唯振锡，石濑云溪深寂寂。乍来松径风更寒，遥映霜天月成魄。后夜空山禅诵时，寥寥挂在枯树枝。真法常传心不住，东西南北随缘路。佛川此去何时回，应真莫便游天台。
马秀才草书歌::权德舆::伯英草圣称绝伦，后来学者无其人。白眉年少未弱冠，落纸纷纷运纤腕。初闻之子十岁余，当时时辈皆不如。犹轻昔日墨池学，未许前贤团扇书。艳彩芳姿相点缀，水映荷花风转蕙。三春并向指下生，万象争分笔端势。有时当暑如清秋，满堂风雨寒飕飕。乍疑崩崖瀑水落，又见古木饥鼯愁。变化纵横出新意，眼看一字千金贵。忆昔谢安问献之，时人虽见那得知。
药名诗::权德舆::七泽兰芳千里春，潇湘花落石磷磷。有时浪白微风起，坐钓藤阴不见人。
安语::权德舆::岩岩五岳镇方舆，八极廓清氛祲除。挥金得谢归里闾，象床角枕支体舒。
危语::权德舆::被病独行逢乳虎，狂风骇浪失櫂橹。举人看榜闻晓鼓，孱夫孽子遇妒母。
大言::权德舆::华嵩为佩河为带，南交北朔跬步内。搏鹏作腊巨鳌鲙，伸舒轶出元气外。
小言::权德舆::醯鸡伺晨驾蚊翼，毫端棘刺分畛域。蛛丝结构聊荫息，蚁垤崔嵬不可陟。
杂言和常州李员外副使春日戏题十首 二::权德舆::兰桡画舸转花塘，水映风摇路渐香。任兴不知行近远，更怜微月照鸣榔。
杂言和常州李员外副使春日戏题十首 三::权德舆::檐前晓色惊双燕，户外春风舞百花。粉署可怜闲对此，唯令碧玉泛流霞。
杂言和常州李员外副使春日戏题十首 九::权德舆::雨歇风轻一院香，红芳绿草接东墙。春衣试出当轩立，定被邻家暗断肠。
古乐府::权德舆::风光澹荡百花吐，楼上朝朝学歌舞。身年二八婿侍中，幼妹承恩兄尚主。绿窗珠箔绣鸳鸯，侍婢先焚百和香。莺啼日出不知曙，寂寂罗帏春梦长。
秋闺月::权德舆::三五二八月如练，海上天涯应共见。不知何处玉楼前，乍入深闺玳瑁筵。露浓香迳和愁坐，风动罗帏照独眠。初卷珠帘看不足，斜抱箜篌未成曲。稍映妆台临绮窗，遥知不语泪双双。此时愁望知何极，万里秋天同一色。霭霭遥分陌上光，迢迢对此闺中忆。早晚归来欢䜩同，可怜歌吹月明中。此夜不堪肠断绝，愿随流影到辽东。
玉台体十二首 二::权德舆::婵娟二八正娇羞，日暮相逢南陌头。试问佳期不肯道，落花深处指青楼。
赠友人::权德舆::知向巫山逢日暮，轻袿玉佩暂淹留。晓随云雨归何处，还是襄王梦觉愁。
舟行见月::权德舆::月入孤舟夜半晴，寥寥霜雁两三声。洞房烛影在何处，欲寄相思梦不成。
杂兴五首 一::权德舆::丛鬓愁眉时势新，初笄绝代北方人。一颦一笑千金重，肯似成都夜失身。
杂兴五首 二::权德舆::乍听丝声似竹声，又疑丹穴九雏惊。金波露洗净于昼，寂寞不堪深夜情。
杂兴五首 三::权德舆::琥珀尊开月暎帘，调弦理曲指纤纤。含羞敛态劝君住，更奏新声刮骨盐。
杂兴五首 四::权德舆::乳燕双飞莺乱啼，百花如绣照深闺。新妆对镜知无比，微笑时时出瓠犀。
杂兴五首 五::权德舆::巫山云雨洛川神，珠襻香腰稳称身。惆怅妆成君不见，含情起立问傍人。
自桐庐如兰溪有寄::权德舆::东南江路旧知名，惆怅春深又独行。新妇山头云半敛，女儿滩上月初明。风前荡飏双飞蝶，花里间关百啭莺。满目归心何处说，欹眠搔首不胜情。
石楠树::权德舆::石楠红叶透帘春，忆得妆成下锦茵。试折一枝含万恨，分明说向梦中人。
斗子滩::权德舆::斗子滩头夜已深，月华偏照此时心。春江风水连天阔，归梦悠扬何处寻。
黄蘗馆::权德舆::驱车振楫越山川，候晓通宵冒烟雨。青枫浦上魂已销，黄蘗馆前心自苦。
清明日次弋阳::权德舆::自叹清明在远乡，桐花覆水葛溪长。家人定是持新火，点作孤灯照洞房。
上巳日贡院考杂文不遂赴九华观祓禊之会以二绝句申赠 一::权德舆::三日韶光处处新，九华仙洞七香轮。老夫留滞何由往，珉玉相和正遶身。
上巳日贡院考杂文不遂赴九华观祓禊之会以二绝句申赠 二::权德舆::禊饮寻春兴有余，深情婉婉见双鱼。同心齐体如身到，临水烦君便祓除。
桃源篇::权德舆::小年尝读桃源记，忽睹良工施绘事。岩迳初欣缭绕通，溪风转觉芬芳异。一路鲜云杂彩霞，渔舟远远逐桃花。渐入空蒙迷岛道，宁知掩映有人家。庞眉秀骨争迎客，凿井耕田人世隔。不知汉代有衣冠，犹说秦家变阡陌。石髓云英甘且香，仙翁留饭出青囊。相逢自是松乔侣，良会应殊刘阮郎。内子闲吟倚瑶瑟，玩此沈沈销永日。忽闻丽曲金玉声，便使老夫思阁笔。
县君赴兴庆宫朝贺载之奉行册礼因书即事::权德舆::合卺交欢二十年，今朝比翼共朝天。风传漏刻香车度，日照旌旗彩仗鲜。顾我华簪鸣玉珮，看君盛服耀金钿。相期偕老宜家处，鹤发鱼轩更可怜。
河南崔尹即安喜从兄宜于室家四十余岁一昨寓书病传永写告身既枉善祝因成绝句::权德舆::五色金光鸾凤飞，三川墨妙巧相辉。尊崇善祝今如此，共待曾玄捧翟衣。
太常寺宿斋有寄::权德舆::转枕挑灯候晓鸡，相君应叹太常妻。长年多病偏相忆，不遣归时醉似泥。
朝回阅乐寄绝句::权德舆::子城风煖百花初，楼上龟兹引导车。曲罢卿卿理驺驭，细君相望意何如。
中书宿斋有寄::权德舆::铜壶漏滴斗阑干，泛滟金波照露盘。遥想洞房眠正熟，不堪深夜凤池寒。
宿严陵::权德舆::身羁从事驱征传，江入新安泛暮涛。今夜子陵滩下泊，自惭相去九牛毛。
题云师山房::权德舆::云公兰若深山里，月明松殿微风起。试问空门清净心，莲花不着秋潭水。
栖霞寺云居室::权德舆::一径萦纡至此穷，山僧盥漱白云中。闲吟定后更何事，石上松枝常有风。
舟行夜泊::权德舆::萧萧落叶送残秋，寂寞寒波急暝流。今夜不知何处泊，断猿晴月引孤舟。
发硖石路上却寄内::权德舆::莎栅东行五谷深，千峰万壑雨沈沈。细君几日路经此，应见悲翁相望心。
冬至宿斋时郡君南内朝谒因寄::权德舆::清斋独向丘园拜，盛服想君兴庆朝。明日一阳生百福，不辞相望阻寒宵。
奉和武相公春晓闻莺::许孟容::碧树当窗啼晓莺，间关入梦听难成。千回万啭尽愁思，疑是血魂哀困声。
享文恭太子庙乐章二首 二::冯伉::干旄羽籥相亏蔽，一进一退殊行缀。昔献三雍盛礼容，今陈六佾崇仪制。
诸葛丞相庙::武少仪::执简焚香入庙门，武侯神象俨如存。因机定蜀延衰汉，以计连吴振弱孙。欲尽智能倾僭盗，善持忠节转庸昏。宣王请战贻巾帼，始见才吞亦气吞。
还别业寻龙华山寺广宣上人::段文昌::十里惟闻松桂风，江山忽转见龙宫。正与休师方话旧，风烟几度入楼中。
台中遇直晨览萧侍御壁画山水::羊士谔::虫思庭莎白露天，微风吹竹晓凄然。今来始悟朝回客，暗写归心向石泉。
过三乡望女几山早岁有卜筑之志::羊士谔::女几山头春雪消，路傍仙杏发柔条。心期欲去知何日，惆怅回车上野桥。
和李都官郎中经宫人斜::羊士谔::翡翠无穷掩夜泉，犹疑一半作神仙。秋来还照长门月，珠露寒花是野田。
山阁闻笛::羊士谔::临风玉管吹参差，山坞春深日又迟。李白桃红满城郭，马融闲卧望京师。
登楼::羊士谔::槐柳萧疏遶郡城，夜添山雨作江声。秋风南陌无车马，独上高楼故国情。
忆江南旧游二首 一::羊士谔::山阴道上桂花初，王谢风流满晋书。曾作江南步从事，秋来还复忆鲈鱼。
忆江南旧游二首 二::羊士谔::曲水三春弄彩毫，樟亭八月又观涛。金罍几醉乌程酒，鹤舫闲吟把蟹螯。
郡中即事三首 一::羊士谔::晓风山郭雁飞初，霜拂回塘水榭虚。鼓角清明如战垒，梧桐摇落似贫居。青门远忆中人产，白首闲看太史书。城下秋江寒见底，宾筵莫讶食无鱼。
郡中即事三首 二::羊士谔::红衣落尽暗香残，叶上秋光白露寒。越女含情已无限，莫教长袖倚阑干。
郡中即事三首 三::羊士谔::登临何事见琼枝，白露黄花自绕篱。惟有楼中好山色，稻畦残水入秋池。
野望二首 一::羊士谔::萋萋麦陇杏花风，好是行春野望中。日暮不辞停五马，鸳鸯飞去绿江空。
野望二首 二::羊士谔::忘怀不使海鸥疑，水映桃花酒满卮。亭上一声歌白苎，野人归棹亦行迟。
游西山兰若::羊士谔::路傍垂柳古今情，春草春泉咽又生。借问山僧好风景，看花携酒几人行。
泛舟入后溪 一::羊士谔::东风朝日破轻岚，仙棹初移酒未酣。玉笛闲吹折杨柳，春风无事傍鱼潭。
泛舟入后溪 二::羊士谔::雨余芳草净沙尘，水绿滩平一带春。唯有啼鹃似留客，桃花深处更无人。
看花::羊士谔::一到花间一忘归，玉杯瑶瑟减光辉。歌筵更覆青油幕，忽似朝云瑞雪飞。
春望::羊士谔::莫问华簪发已斑，归心满目是青山。独上层城倚危槛，柳营春尽马嘶闲。
寄江陵韩少尹::羊士谔::别来玄鬓共成霜，云起无心出帝乡。蜀国鱼笺数行字，忆君秋梦过南塘。
贺州宴行营回将::羊士谔::九剑盈庭酒满卮，戍人归日及瓜时。元戎静镇无边事，遣向营中偃画旗。
游郭驸马大安山池::羊士谔::马嘶芳草自淹留，别馆何人属细侯。仙杏破颜逢醉客，彩鸳飞去避行舟。洞箫日暖移宾榻，垂柳风多掩妓楼。坐阅清晖不知暮，烟横北渚水悠悠。
王起居独游青龙寺玩红叶因寄::羊士谔::十亩苍苔遶画廊，几株红树过清霜。高情还似看花去，闲对南山步夕阳。
夜听琵琶三首 一::羊士谔::掩抑危弦咽又通，朔云边月想朦胧。当时谁佩将军印，长使蛾眉怨不穷。
夜听琵琶三首 三::羊士谔::破拨声繁恨已长，低鬟敛黛更摧藏。潺湲陇水听难尽，并觉风沙绕杏梁。
彭州萧使君出妓夜宴见送::羊士谔::玉颜红烛忽惊春，微步凌波暗拂尘。自是当歌敛眉黛，不因惆怅为行人。
题松江馆::羊士谔::津柳江风白浪平，棹移高馆古今情。扁舟一去鸱夷子，应笑分符计日程。
偶题寄独孤使君::羊士谔::病起淮阳自有时，秋来未觉长年悲。坐逢在日唯相望，袅袅凉风满桂枝。
永宁里小园与沈校书接近怅然题寄::羊士谔::故里心期奈别何，手移芳树忆庭柯。东皋黍熟君应醉，梨叶初红白露多。
斋中咏怀::羊士谔::无心唯有白云知，闲卧高斋梦蝶时。不觉东风过寒食，雨来萱草出巴篱。
登郡前山::羊士谔::洛阳归客滞巴东，处处山樱雪满丛。岘首当时为风景，岂将官舍作池笼。
客有自渠州来说常谏议使君故事怅然成咏::羊士谔::才子长沙暂左迁，能将意气慰当年。至今犹有东山妓，长使歌诗被管弦。
西川独孤侍御见寄七言四韵一首为郡翰墨都捐逮此酬答诚乖拙速::羊士谔::百雉层城上将坛，列营西照雪峰寒。文章立事须铭鼎，谈笑论功耻据鞍。草檄清油推健笔，曳裾黄阁耸危冠。双金未比三千字，负弩空惭知者难。
都城从事萧员外寄海梨花诗尽绮丽至惠然远及::羊士谔::珠履行台拥附蝉，外郎高步似神仙。陈词今见唐风盛，从事遥瞻卫国贤。掷地好词凌彩笔，浣花春水腻鱼笺。东山芳意须同赏，子看囊盛几日传。
赴资阳经嶓冢山::羊士谔::宁辞旧路驾朱轓，重使疲人感汉恩。今日鸣驺到嶓峡，还胜博望至河源。
郡中言怀寄西川萧员外::羊士谔::功名无力愧勤王，已近终南得草堂。身外尽归天竺偈，腰间唯有会稽章。何时腊酒逢山客，可惜梅枝亚石床。岁晚我知仙客意，悬心应在白云乡。
郡斋感物寄长安亲友::羊士谔::晴天春意并无穷，过腊江楼日日风。琼树花香故人别，兰卮酒色去年同。闲吟铃阁巴歌里，回首神皋瑞气中。自愧朝衣犹在箧，归来应是白头翁。
乱后曲江::羊士谔::忆昔曾游曲水滨，春来长有探春人。游春人静空地在，直至春深不似春。
寻山家::羊士谔::独访山家歇还涉，茅屋斜连隔松叶。主人闻语未开门，绕篱野菜飞黄蝶。
寄裴校书::羊士谔::登高何处见琼枝，白露黄花自绕篱。惟有楼中好山色，稻畦残水入秋池。
大堤曲::杨巨源::二八婵娟大堤女，开垆相对依江渚。待客登楼向水看，邀郎卷幔临花语。细雨蒙蒙湿芰荷，巴东商侣挂帆多。自传芳酒涴红袖，谁调妍妆回翠娥。珍簟华灯夕阳后，当垆理瑟矜纤手。月落星微五鼓声，春风摇荡窗前柳。岁岁逢迎沙岸间，北人多识绿云鬟。无端嫁与五陵少，离别烟波伤玉颜。
杨花落::杨巨源::北斗南回春物老，红英落尽绿尚早。韶风澹荡无所依，偏惜垂杨作春好。此时可怜杨柳花，荥盈艳曳满人家。人家女儿出罗幕，静扫玉庭待花落。宝环纤手捧更飞，翠羽轻裾承不着。历历瑶琴舞金陈，菲红拂黛怜玉人。东园桃李芳已歇，独有杨花娇暮春。
月宫词::杨巨源::宫中月明何所似，如积如流满田地。迥过前殿曾学眉，回照长门惯催泪。昭阳昨夜秋风来，绮阁金铺情影开。藻井浮花共陵乱，玉阶零露相裴回。稍映明河泛仙驭，满窗犹在更衣处。管弦回烛无限情，环珮凭栏不能去。皎皎苍苍千里同，穿烟飘叶九门通。珠帘欲卷畏成水，瑶席初陈惊似空。复值君王事欢宴，宫女三千一时见。飞盖愁看素晕低，称觞愿踏清辉遍。江上无云夜可怜，冒沙披浪自婵娟。若共心赏风流夜，那比高高太液前。
赠从弟茂卿::杨巨源::吾从骥足杨茂卿，性灵且奇才甚清。海内方微风雅道，邺中更有文章盟。扣寂由来在渊思，搜奇本自通禅智。王维证时符水月，杜甫狂处遗天地。流水东西岐路分，幽州迢遰旧来闻。若为向北驱疲马，山似寒空塞似云。
乌啼曲赠张评事::杨巨源::可怜杨叶复杨花，雪净烟深碧玉家。乌栖不定枝条弱，城头夜半声哑哑。浮萍流荡门前水，任罥芙蓉莫堕沙。
长安春游::杨巨源::凤城春报曲江头，上客年年是胜游。日暖云山当广陌，天清丝管在高楼。茏葱树色分仙阁，缥缈花香泛御沟。桂壁朱门新邸第，汉家恩泽问酂侯。
送定法师归蜀法师即红楼院供奉广宣上人兄弟::杨巨源::凤城初日照红楼，禁寺公卿识惠休。诗引棣华沾一雨，经分贝叶向双流。孤猿学定前山夕，远雁伤离几地秋。空性碧云无处所，约公曾许剡溪游。
早朝::杨巨源::钟声清禁才应彻，漏报仙闱俨已开。双阙薄烟笼菡萏，九成初日照蓬莱。朝时但向丹墀拜，仗下方从碧殿回。圣道逍遥更何事，愿将巴曲赞康哉。
赠张将军::杨巨源::关西诸将揖容光，独立营门剑有霜。知爱鲁连归海上，肯令王翦在频阳。天晴红帜当山满，日暮清笳入塞长。年少功高人最羡，汉家坛树月苍苍。
和侯大夫秋原山观征人回::杨巨源::两河战罢万方清，原上军回识旧营。立马望云秋塞静，射雕临水晚天晴。戍闲部伍分岐路，地远家乡寄斾旌。圣代止戈资庙略，诸侯不复更长征。
送人过卫州::杨巨源::忆昔征南府内游，君家东合最淹留。纵横联句长侵晓，次第看花直到秋。论旧举杯先下泪，伤离临水更登楼。相思前路几回首，满眼青山过卫州。
寄中书同年舍人::杨巨源::晴明紫阁最高峰，仙掖开帘范彦龙。五色天书词焕烂，九华春殿语从客。彩毫应染炉烟细，清珮仍含玉漏重。二十年前同日喜，碧霄何路得相逢。
酬于驸马二首 一::杨巨源::绮陌尘香曙色分，碧山如画又逢君。蛟藏秋月一片水，骥锁晴空千尺云。戚里旧知何驸马，诗家今得鲍参军。阳和本是烟霄曲，须向花间次第闻。
酬于驸马二首 二::杨巨源::芳时碧落心应断，今日清词事不同。瑶草秋残仙圃在，彩云天远凤楼空。晴花煖送金羁影，凉叶寒生玉簟风。长得闻诗欢自足，会看春露湿兰丛。
将归东都寄令狐舍人::杨巨源::绿杨红杏满城春，一骑悠悠万井尘。岐路未关今日事，风光欲醉长年人。闲过绮陌寻高寺，强对朱门谒近臣。多病晚来还有策，雒阳山色旧相亲。
寄江州白司马::杨巨源::江州司马平安否，惠远东林住得无。湓浦曾闻似衣带，庐峰见说胜香炉。题诗岁晏离鸿断，望阙天遥病鹤孤。莫谩拘牵雨花社，青云依旧是前途。
薛司空自青州归朝::杨巨源::天眷君陈旧在东，归朝人看大司空。黄河岸畔长无事，沧海东边独有功。已变畏途成雅俗，仍过旧里揖秋风。一门累叶凌烟阁，次第仪形汉上公。
送章孝标校书归杭州因寄白舍人::杨巨源::曾过灵隐江边寺，独宿东楼看海门。潮色银河铺碧落，日光金柱出红盆。不妨公事资高卧，无限诗情要细论。若访郡人徐孺子，应须骑马到沙村。
述旧纪勋太原寄李光颜侍中二首 一::杨巨源::玉塞含凄见雁行，北垣新诏拜龙骧。弟兄间世真飞将，貔虎归时似故乡。鼓角因风飘朔气，旌旗映水发秋光。河源收地心犹壮，笑向天西万里霜。
述旧纪勋太原寄李光颜侍中二首 二::杨巨源::倚天长剑截云孤，报国纵横见丈夫。五载登坛真宰相，六重分阃正司徒。曾闻转战平坚寇，共说题诗压腐儒。料敌知机在方寸，不劳心力讲阴符。
酬卢员外::杨巨源::谢傅旌旗控上游，卢郎樽俎借前筹。舜城风土临清庙，魏国山川在白楼。云寺当时接高步，水亭今日又同游。满筵旧府笙歌在，独有羊昙最泪流。
古意赠王常侍::杨巨源::绣户纱窗北里深，香风暗动凤凰簪。组紃常在佳人手，刀尺空摇寒女心。欲学齐讴逐云管，还思楚练拂霜砧。东家少妇当机织，应念无衣雪满林。
送裴中丞出使::杨巨源::一清淮甸假朝纲，金印初迎细柳黄。辞阙天威和雨露，出关春色避风霜。龙韬何必陈三略，虎旅由来肃万方。宣谕生灵真重任，回轩应问石渠郎。
送绛州卢使君::杨巨源::应将清净结心期，又共阳和到郡时。绛老问年须算字，庾公逢月要题诗。朱栏迢遰因高胜，粉堞清明欲下迟。他日徴还作霖雨，不须求赛敬亭祠。
赠李傅::杨巨源::知因公望掩能文，誓激明诚在致君。曾罢双旌瞻白日，犹将一剑许黄云。摇窗竹色留僧语，入院松声共鹤闻。莫被此心生晚计，镇南人忆杜将军。
上裴中丞::杨巨源::六年西掖弘汤诰，三捷东堂总汉科。政引风霜成物色，语回天地到阳和。清威更助朝端重，圣泽曾随笔下多。应笑白须扬执戟，可怜春日老如何。
和人与人分惠赐冰::杨巨源::天水藏来玉堕空，先颁密署几人同。映盘皎洁非资月，披扇清凉不在风。莹质方从纶阁内，凝辉更向画堂中。丽词珍贶难双有，迢遰金舆殿角东。
观打球有作::杨巨源::亲扫球场如砥平，龙骧骤马晓光晴。入门百拜瞻雄势，动地三军唱好声。玉勒回时霑赤汗，花鬃分处拂红缨。欲令四海氛烟静，杖底纤尘不敢生。
早春即事呈刘员外::杨巨源::明朝晴暖即相随，肯信春光被雨欺。且任文书堆案上，免令杯酒负花时。马蹄经历须应遍，莺语叮咛已怪迟。更待杂芳成艳锦，邺中争唱仲宣诗。
送司徒童子::杨巨源::卫多君子鲁多儒，七岁闻天笑舞雩。光彩春风初转蕙，性灵秋水不藏珠。两经在口知名小，百拜垂髫禀气殊。况复元侯旌尔善，桂林枝上得鹓雏。
寄昭应王丞::杨巨源::武皇金辂辗香尘，每岁朝元及此辰。光动泉心初浴日，气蒸山腹总成春。讴歌已入云韶曲，词赋方归侍从臣。瑞霭朝朝犹望幸，天教赤县有诗人。
酬崔博士::杨巨源::自知顽叟更何能，唯学雕虫谬见称。长被有情邀唱和，近来无力更祗承。青松树杪三千鹤，白玉壶中一片冰。今日为君书壁右，孤城莫怕世人憎。
酬裴舍人见寄::杨巨源::谁道重迁是旧班，自将霄汉比乡关。二妃楼下宜临水，五老祠西好看山。再葺吾庐心已足，每来公府路常闲。诗陪亚相逾三纪，石笥烟霞不共攀。
和刘员外陪韩仆射野亭公宴::杨巨源::好客风流玳瑁簪，重檐高幕晓沈沈。绮筵霜重旌旗满，玉帐天清丝管声。繁戏徒过鲁儒目，众欢方集汉郎心。寒笳一曲严城暮，云骑连嘶香外林。
酬崔驸马惠笺百张兼贻四韵::杨巨源::百张云样乱花开，七字文头艳锦回。浮碧空从天上得，殷红应自日边来。捧持价重凌云叶，封裹香深笑海苔。满箧清光应照眼，欲题凡韵辄裴回。
赠史开封::杨巨源::天低荒草誓师坛，邓艾心知战地宽。鼓角迥临霜野曙，旌旗高对雪峰寒。五营向水红尘起，一剑当风白日看。曾从伏波征绝域，碛西蕃部怯金鞍。
奉寄通州元九侍御::杨巨源::大明宫殿郁苍苍，紫禁龙楼直署香。九陌华轩争道路，一枝寒玉任烟霜。须听瑞雪传心语，莫被啼猿续泪行。共说圣朝容直气，期君新岁奉恩光。
赠浑钜中允::杨巨源::公子髫年四海闻，城南侍猎雪雰雰。马盘旷野弦开月，雁落寒原箭在云。曾向天西穿虏阵，惯游花下领儒群。一枝琼萼朝光好，彩服飘飘从冠军。
重送胡大夫赴振武::杨巨源::向年擢桂儒生业，今日分茅圣主恩。旌斾仍将过乡路，轩车争看出都门。人间文武能双捷，天下安危待一论。布惠宣威大夫事，不妨诗思许琴尊。
送陈判官罢举赴江外::杨巨源::练思多时冰雪清，拂衣无语别书生。莫将甲乙为前累，不废烟霄是此行。定爱红云燃楚色，应看白雨打江声。心期玉帐亲台位，魏勃因君说姓名。
奉和裴相公::杨巨源::竹寺题名一半空，衰荣三十六人中。在生本要求知己，垂老应怜值相公。敢望燮和回旧律，任应时节到春风。若为问得苍苍意，造化无言自是功。
和大夫边春呈长安亲故::杨巨源::严城吹笛思寒梅，二月冰河一半开。紫陌诗情依旧在，黑山弓力畏春来。游人曲岸看花发，走马平沙猎雪回。旌斾朝天不知晚，将星高处近三台。
张郎中段员外初直翰林报寄长句::杨巨源::秋空如练瑞云明，天上人间莫问程。丹凤词头供二妙，金銮殿角直三清。方瞻北极临星月，犹向南班滞姓名。启沃朝朝深禁里，香炉烟外是公卿。
奉酬端公春雪见寄::杨巨源::造化多情状物亲，剪花铺玉万重新。闲飘上路呈丰岁，狂舞中庭学醉春。兴逸何妨寻剡客，唱高还肯寄巴人。遥知独立芝兰阁，满眼清光压俗尘。
卢郎中拜陵遇雪蒙见召因寄::杨巨源::南宫使者有光辉，欲拜诸陵瑞雪飞。蘋叶已修青玉荐，柳花仍拂赤车衣。应同谷口寻春去，定似山阴带月归。寒冷出郊犹未得，羡公将事看芳菲。
冬夜陪丘侍御先辈听崔校书弹琴::杨巨源::雪满中庭月映林，谢家幽赏在瑶琴。楚妃波浪天南远，蔡女烟沙漠北深。顾盼何曾因误曲，殷勤终是感知音。若将雅调开诗兴，未抵丘迟一片心。
元日含元殿下立仗丹凤楼门下宣赦相公称贺二首 一::杨巨源::天垂台耀扫欃枪，寿献香山祝圣明。丹凤楼前歌九奏，金鸡竿下鼓千声。衣冠南面薰风动，文字东方喜气生。从此登封资庙略，两河连海一时清。
元日含元殿下立仗丹凤楼门下宣赦相公称贺二首 二::杨巨源::临轩启扇似云收，率土朝天剧水流。瑞色含春当正殿，香烟捧日在高楼。三朝气蚤迎恩泽，万岁声长绕冕旒。请问汉家功第一，麒麟阁上识酂侯。
元日观朝::杨巨源::北极长尊报圣期，周家何用问元龟。天颜入曙千官拜，元日迎春万物知。阊阖回临黄道正，衣裳高对碧山垂。微臣愿献尧人祝，寿酒年年太液池。
题贾巡官林亭::杨巨源::白鸟闲栖亭树枝，绿樽仍对菊花篱。许询本爱交禅侣，陈寔由来是好儿。明月出云秋馆思，远泉经雨夜窗知。门前长者无虚辙，一片寒光动水池。
和元员外题升平里新斋::杨巨源::自知休沐诸幽胜，遂肯高斋枕广衢。旧地已开新玉圃，春山仍展绿云图。心源邀得闲诗证，肺气宜将慢酒扶。此外唯应任真宰，同尘敢是道门枢。
送澹公归嵩山龙潭寺葬本师::杨巨源::野烟秋水苍茫远，禅境真机去住闲。双树为家思旧壑，千花成塔礼寒山。洞宫曾向龙边宿，云径应从鸟外还。莫恋本师金骨地，空门无处复无关。
邵州陪王郎中宴::杨巨源::西塞无尘多玉筵，貔貅鸳鹭俨相连。红茵照水开樽俎，翠幕当云发管弦。歌态晓临团扇静，舞容春映薄衫妍。鲁儒纵使他时有，不似欢娱及少年。
和令狐舍人酬峰上人题山栏孤竹::杨巨源::满院冰姿粉箨残，一茎青翠近帘端。离丛自欲亲香火，抱节何妨共岁寒。能让繁声任真籁，解将孤影对芳兰。范云许访西林寺，枝叶须和彩凤看。
赋得灞岸柳留辞郑员外::杨巨源::杨柳含烟灞岸春，年年攀折为行人。好风傥借低枝便，莫遣青丝扫路尘。
折杨柳::杨巨源::水边杨柳麹尘丝，立马烦君折一枝。惟有春风最相惜，殷勤更向手中吹。
雪中听筝::杨巨源::玉柱泠泠对寒雪，清商怨徴声何切。谁怜楚客向隅时，一片愁心与弦绝。
卢龙塞行送韦掌记二首 一::杨巨源::雨雪粉粉黑水外。行人共指卢龙塞，万里飞沙压鼓鼙。三军杀气凝旌斾。
卢龙塞行送韦掌记二首 二::杨巨源::陈琳书记本翩翩，料敌能兵夺酒泉。圣主好文兼好武，封侯莫比汉皇年。
题五老峰下费君书院::杨巨源::解向花间栽碧松，门前不负老人峰。已将心事随身隐，认得溪云第几重。
僧院听琴::杨巨源::禅思何妨在玉琴，真僧不见听时心。离声怨调秋堂夕，云向苍梧湘水深。
和武相公春晓闻莺::杨巨源::语恨飞迟天欲明，殷勤似诉有余情。仁风已及芳菲节，犹向花溪鸣几声。
唐昌观玉蘂花::杨巨源::晴空素艳照霞新，香洒天风不到尘。持赠昔闻将白雪，蘂珠宫上玉花春。
山中主人::杨巨源::十里青山有一家，翠屏深处更添霞。若为说得溪中事，锦石和烟四面花。
太原赠李属侍御::杨巨源::路入桑干塞雁飞，枣郎年少有光辉。春风走马三千里，不废看花君绣衣。
崔娘诗::杨巨源::清润潘郎玉不如，中庭蕙草雪消初。风流才子多春思，肠断萧娘一纸书。
题云师山房::杨巨源::云公兰若深山里，月明松殿微风起。试问空门清净心，莲花不着秋潭水。
城东早春::杨巨源::诗家清景在新春，绿柳才黄半未匀。若待上林花似锦，出门俱是看花人。
秋日登亭赠薛侍御::杨巨源::潦倒从军何取益，东西走马暂同游。梁王旧客皆能赋，今日因何独怨秋。
石水词二首 一::杨巨源::银罂深鏁贮清光，无限来人不得尝。知共金丹争气力，一杯全胜五云浆。
荅振武李逢吉判官::杨巨源::近来时辈都无兴，把酒皆言肺病同。唯有单于李评事，不将华发负春风。
宫燕词::杨巨源::毛衣似锦语如弦，日煖争高绮陌天。几处野花留不得，双双飞向御炉前。
赠崔驸马::杨巨源::百尺梧桐画阁齐，箫声落处翠云低。平阳不惜黄金埒，细雨花骢踏作泥。
听李凭弹箜篌二首 一::杨巨源::听奏繁弦玉殿清，风传曲度禁林明。君王听乐棃园煖，翻到云门第几声。
听李凭弹箜篌二首 二::杨巨源::花咽娇莺玉漱泉，名高半在御筵前。汉王欲助人间乐，从遣新声坠九天。
临水看花::杨巨源::一树红花暎绿波，晴明骑马好经过。今朝几许风吹落，闻道萧郎最惜多。
观妓人入道二首 一::杨巨源::荀令歌钟北里亭，翠娥红粉敞云屏。舞衣施尽余香在，今日花前学诵经。
观妓人入道二首 二::杨巨源::碧玉芳年事冠军，清歌空得隔花闻。春来削发芙蓉寺，蝉鬓临风堕绿云。
方城驿逢孟侍御::杨巨源::走马温汤直隼飞，相逢矍铄理征衣。军中得力儿男事，入驿从容见落晖。
题清凉寺::杨巨源::凭槛霏微松树烟，陶潜曾用道林钱。一声寒磬空心晓，花雨知从第几天。
酬令狐舍人::杨巨源::晓禁苍苍换直还，暂低鸾翼向人间。亦知受业公门事，数仞丘墙不见山。
和令狐郎中::杨巨源::题诗一代占清机，秉笔三年直紫微。自禀道情龆齓异，不同蘧玉学知非。
春日题龙门香山寺::杨巨源::众香天上梵王宫，钟磬寥寥半碧空。清景乍开松岭月，乱流长响石楼风。山河杳映春云外，城阙参差晓树中。欲尽出寻那可得，三千世界本无穷。
寄申州卢拱使君::杨巨源::领郡仍闻总虎貔，致身还是见男儿。小船隔水催桃叶，大鼓当风舞柘枝。酒坐微酣诸客倒，球场慢拨几人随。从来乐事憎诗苦，莫放窗中远岫知。
圣恩洗雪镇州寄献裴相公::杨巨源::天借春光洗绿林，战尘收尽见花阴。好生本是君王德，忍死何妨壮士心。曾贺截云翻栅远，仍闻㔉冻下营深。井陉昨日双旗入，萧相无言泪湿襟。
和裴舍人观田尚书出猎::杨巨源::圣代司空比玉清，雄藩观猎见皇情。云禽已觉高无益，霜兔应知狡不成。飞鞚拥尘寒草尽，弯弓开月朔风生。今朝始贺将军贵，紫禁诗人看斾旌。
送李舍人归兰陵里::杨巨源::清词举世皆藏箧，美酒当山为满樽。三亩嫩蔬临绮陌，四行高树拥朱门。家贫境胜心无累，名重官闲口不论。惟有道情常自足，启期天地易知恩。
同太常尉迟博士阙下待漏::杨巨源::沈沈延阁抱丹墀，松色苔花颢露滋。爽气晓来青玉甃，薰风宿在翠花旗。方瞻御陌三条广，犹觉仙门一刻迟。此地含香从白首，冯唐何事怨明时。
胡二十拜户部兼判度支::杨巨源::清机果被公材挠，雄拜知承圣主恩。庙略已调天府实，国征方觉地官尊。徒言玉节将分阃，定是沙堤欲到门。为爱山前新卜第，不妨风月事琴樽。
元日呈李逢吉舍人::杨巨源::华夷文物贺新年，霜仗遥排凤阙前。一片彩霞迎曙日，万条红烛动春天。称觞山色和元气，端冕炉香叠瑞烟。共说正初当圣泽，试过西掖问群贤。
和杜中丞西禅院看花::杨巨源::一林堆锦映千灯，照眼牵情欲不胜。知倚晴明娇自足，解将颜色醉相仍。好风轻引香烟入，甘露才和粉艳凝。深处最怜莺蹂践，懒时先被蝶侵凌。对持真境应无取，分付空门又未能。迎日似翻红烧断，临流疑映绮霞层。幽含晚态怜丹桂，盛绩春光识紫藤。每到花枝独惆怅，山东惟有杜中丞。
赠毛仙翁::令狐楚::宣州浑是上清宫，客有真人貌似童。绀发垂缨光髧髧，细髯缘颔绿茸茸。壶中药物梯霞诀，肘后方书缩地功。既许焚香为弟子，愿教年纪共椿同。
游义兴寺寄上李逢吉相公::令狐楚::柳营无事诣莲宫，步步犹疑是梦中。劳役徒为万夫长，闲游曾与二人同。凤鸾飞去仙巢在，龙象潜来讲席空。松下花飞频伫立，一心千里忆梁公。
游晋祠上李逢吉相公::令狐楚::不立晋祠三十年，白头重到一凄然。泉声自昔锵寒玉，草色虽秋耀翠钿。少壮同游宁有数，尊荣再会便无缘。相思临水下双泪，寄入幷汾向洛川。
节度宣武酬乐天梦得::令狐楚::蓬莱仙监客曹郎，曾枉高车客大梁。见拥旌旄治军旅，知亲笔砚事文章。愁看柳色悬离恨，忆递花枝助酒狂。洛下相逢肯相寄，南金璀错玉凄凉。
奉和严司空重阳日同崔常侍崔郎及诸公登龙山落帽台佳宴::令狐楚::谢公秋思渺天涯，蜡屐登高为菊花。贵重近臣光绮席，笑怜从事落乌纱。萸房暗绽红珠朵，茗碗寒供白露芽。咏碎龙山归出号，马奔流电妓奔车。
立春后言怀招汴州李匡衙推::令狐楚::闲斋夜击唾壶歌，试望夷门奈远何。每听塞笳离梦断，时窥清鉴旅愁多。初惊宵漏丁丁促，已觉春风习习和。海内故人君最老，花开鞭马更相过。
奉和仆射相公酬忠武李相公见寄之作::令狐楚::丽藻飞来自相庭，五文相错八音清。初瞻绮色连霞色，又听金声继玉声。才出山西文与武，欢从塞北弟兼兄。白头老尹三川上，双和阳春喜复惊。
郡斋左偏栽竹百余竿炎凉已周青翠不改而为墙垣所蔽有乖爱赏假日命去斋居之东墙由是俯临轩阶低映帷户日夕相对颇有翛然之趣::令狐楚::斋居栽竹北窗边，素壁新开映碧鲜。青蔼近当行药处，绿阴深到卧帷前。风惊晓叶如闻雨，月过春枝似带烟。老子忆山心暂缓，退公闲坐对婵娟。
年少行四首 一::令狐楚::少小边州惯放狂，骣骑蕃马射黄羊。如今年老无筋力，犹倚营门数雁行。
年少行四首 二::令狐楚::家本清河住五城，须凭弓箭得功名。等闲飞鞚秋原上，独向寒云试射声。
年少行四首 三::令狐楚::弓背霞明剑照霜，秋风走马出咸阳。未收天子河湟地，不拟回头望故乡。
年少行四首 四::令狐楚::霜满中庭月满楼，金樽玉柱对清秋。当年称意须行乐，不到天明不肯休。
塞下曲二首 一::令狐楚::雪满衣裳冰满须，晓随飞将伐单于。平生意气今何在，把得家书泪似珠。
塞下曲二首 二::令狐楚::边草萧条塞雁飞，征人南望泪沾衣。黄尘满面长须战，白发生头未得归。
游春词::令狐楚::高楼晓见一花开，便觉春光四面来。暖日晴云知次第，东风不用更相催。
汉苑行::令狐楚::云霞五采浮天阙，梅柳千般夹御沟。不上黄花南北望，岂知春色满神州。
中元日赠张尊师::令狐楚::偶来人世值中元，不献玄都永日闲。寂寂焚香在仙观，知师遥礼玉京山。
赴东都别牡丹::令狐楚::十年不见小庭花，紫萼临开又别家。上马出门回首望，何时更得到京华。
寄礼部刘郎中::令狐楚::一别三年在上京，仙垣终日选群英。除书每下皆先看，唯有刘郎无姓名。
坐中闻思帝乡有感::令狐楚::年年不见帝乡春，白日寻思夜梦频。上酒忽闻吹此曲，坐中惆怅更何人。
春思寄梦得乐天::令狐楚::花满中庭酒满樽，平明独坐到黄昏。春来诗思偏何处，飞过函关入鼎门。
皇城中花园讥刘白赏春不及::令狐楚::五凤楼西花一园，低枝小树尽芳繁。洛阳才子何曾爱，下马贪趋广运门。
相思河::令狐楚::谁把相思号比河，塞垣车马往来多。只应自古征人泪，洒向空洲作碧波。
三月晦日会李员外座中频以老大不醉见讥因有此赠::令狐楚::三月唯残一日春，玉山倾倒白鸥驯。不辞便学山公醉，花下无人作主人。
酬张秘书因寄马赠诗::裴度::满城驰逐皆求马，古寺闲行独与君。代步本惭非逸足，缘情何幸枉高文。若逢佳丽从将换，莫共驽骀角出群。飞控着鞭能顾我，当时王粲亦从军。
真慧寺::裴度::遍寻真迹蹑莓苔，世事全抛不忍回。上界不知何处去，西天移向此间来。岩前芍药师亲种，岭上青松佛手栽。更有一般人不见，白莲花向半天开。
凉风亭睡觉::裴度::饱食缓行新睡觉，一瓯新茗侍儿煎。脱巾斜倚绳床坐，风送水声来耳边。
雪中讶诸公不相访::裴度::忆昨雨多泥又深，犹能携妓远过寻。满空乱雪花相似，何事居然无赏心。
傍水闲行::裴度::闲余何处觉身轻，暂脱朝衣傍水行。鸥鸟亦知人意静，故来相近不相惊。
句::裴度::两人同日事征西，今日君先奉紫泥。待平贼垒报天子，莫指仙山示武夫。野人不识中书令，唤作陶家与谢家。君若有心求逸足，我还留意在名姝。
汴州乱二首 一::韩愈::汴州城门朝不开，天狗堕地声如雷。健儿争夸杀留后，连屋累栋烧成灰。诸侯咫尺不能救，孤士何者自兴哀。
汴州乱二首 二::韩愈::母从子走者为谁，大夫夫人留后儿。昨日乘车骑大马，坐者起趋乘者下。庙堂不肯用干戈，呜呼奈汝母子何。
山石::韩愈::山石荦确行径微，黄昏到寺蝙蝠飞。升堂坐阶新雨足，芭蕉叶大支子肥。僧言古壁佛画好，以火来照所见稀。铺床拂席置羹饭，疏粝亦足饱我饥。夜深静卧百虫绝，清月出岭光入扉。天明独去无道路，出入高下穷烟霏。山红涧碧纷烂漫，时见松枥皆十围。当流赤足蹋涧石，水声激激风吹衣。人生如此自可乐，岂必局束为人鞿。嗟哉吾党二三子，安得至老不更归。
天星送杨凝郎中贺正::韩愈::天星牢落鸡喔咿，仆夫起餐车载脂。正当穷冬寒未已，借问君子行安之。会朝元正无不至，受命上宰须及期。侍从近臣有虚位，公今此去归何时。
汴泗交流赠张仆射::韩愈::汴泗交流郡城角，筑场十步平如削。短垣三面缭逶迤，击鼓腾腾树赤旗。新秋朝凉未见日，公早结束来何为。分曹决胜约前定，百马攒蹄近相暎。球惊杖奋合且离，红牛缨绂黄金羁。侧身转臂著马腹，霹雳应手神珠驰。超遥散漫两闲暇，挥霍纷纭争变化。发难得巧意气麤，讙声四合壮士呼。此诚习战非为剧，岂若安坐行良图。当今忠臣不可得，公马莫走须杀贼。
鸣雁::韩愈::嗷嗷鸣雁鸣且飞，穷秋南去春北归。去寒就暖识所依，天长地阔栖息稀。风霜酸苦稻粱微，毛羽摧落身不肥。裴回反顾群侣违，哀鸣欲下洲渚非。江南水阔朝云多，草长沙软无网罗。
龙移::韩愈::天昏地黑蛟龙移，雷惊电激雄雌随。清泉百丈化为土，鱼鳖枯死吁可悲。
雉带箭::韩愈::原头火烧静兀兀，野雉畏鹰出复没。将军欲以巧伏人，盘马弯弓惜不发。地形渐窄观者多，雉惊弓满劲箭加。冲人决起百余尺，红翎白镞相倾斜。将军仰笑军吏贺，五色离披马前堕。
赠郑兵曹::韩愈::尊酒相逢十载前，君为壮夫我少年。尊酒相逢十载后，我为壮夫君白首。我材与世不相当，戢鳞委翅无复望。当今贤俊皆周行，君何为乎亦遑遑。杯行到君莫停手，破除万事无过酒。
桃源图::韩愈::神仙有无何渺茫，桃源之说诚荒唐。流水盘回山百转，生绡数幅垂中堂。武陵太守好事者，题封远寄南宫下。南宫先生忻得之，波涛入笔驱文辞。文工画妙各臻极，异境恍惚移于斯。架岩凿谷开宫室，接屋连墙千万日。嬴颠刘蹶了不闻，地坼天分非所恤。种桃处处惟开花，川原近远蒸红霞。初来犹自念乡邑，岁久此地还成家。渔舟之子来何所，物色相猜更问语。大蛇中断丧前王，群马南渡开新主。听终辞绝共凄然，自说经今六百年。当时万事皆眼见，不知几许犹流传。争持酒食来相馈，礼数不同樽俎异。月明伴宿玉堂空，骨冷魂清无梦寐。夜半金鸡啁哳鸣，火轮飞出客心惊。人间有累不可住，依然离别难为情。船开櫂进一回顾，万里苍苍烟水暮。世俗宁知伪与真，至今传者武陵人。
赠唐衢::韩愈::虎有爪兮牛有角，虎可搏兮牛可触。奈何君独抱奇材，手把锄犁饿空谷。当今天子急贤良，匦函朝出开明光。胡不上书自荐达，坐令四海如虞唐。
贞女峡::韩愈::江盘峡束春湍豪，风雷战鬬鱼龙逃。悬流轰轰射水府，一泻百里翻云涛。漂船摆石万瓦裂，咫尺性命轻鸿毛。
古意::韩愈::太华峰头玉井莲，开花十丈藕如船。冷比雪霜甘比蜜，一片入口沈疴痊。我欲求之不惮远，青壁无路难夤缘。安得长梯上摘实，下种七泽根株连。
八月十五夜赠张功曹::韩愈::纤云四卷天无河，清风吹空月舒波。沙平水息声影绝，一杯相属君当歌。君歌声酸辞且苦，不能听终泪如雨。洞庭连天九疑高，蛟龙出没猩鼯号。十生九死到官所，幽居默默如藏逃。下床畏蛇食畏药，海气湿蛰熏腥臊。昨者州前捶大鼓，嗣皇继圣登夔皋。赦书一日行万里，罪从大辟皆除死。迁者追回流者还，涤瑕荡垢清朝班。州家申名使家抑，坎轲祗得移荆蛮。判司卑官不堪说，未免捶楚尘埃间。同时辈流多上道，天路幽险难追攀。君歌且休听我歌，我歌今与君殊科。
谒衡岳庙遂宿岳寺题门楼::韩愈::五岳祭秩皆三公，四方环镇嵩当中。火维地荒足妖怪，天假神柄专其雄。喷云泄雾藏半腹，虽有绝顶谁能穷。我来正逢秋雨节，阴气晦昧无清风。潜心默祷若有应，岂非正直能感通。须臾静扫众峰出，仰见突兀撑青空。紫盖连延接天柱，石廪腾掷堆祝融。森然魄动下马拜，松柏一迳趋灵宫。粉墙丹柱动光彩，鬼物图画填青红。升阶伛偻荐脯酒，欲以菲薄明其衷。庙令老人识神意，雎盱侦伺能鞠躬。手持杯珓导我掷，云此最吉余难同。窜逐蛮荒幸不死，衣食才足甘长终。侯王将相望久绝，神纵欲福难为功。夜投佛寺上高阁，星月掩暎云朣胧。猿鸣钟动不知曙，杲杲寒日生于东。
岣嵝山::韩愈::岣嵝山尖神禹碑，字青石赤形模奇。科斗拳身薤倒披，鸾飘凤泊拏虎螭。事严迹秘鬼莫窥，道人独上偶见之。我来咨嗟涕涟洏，千搜万索何处有，森森绿树猿猱悲。
李花赠张十一署::韩愈::江陵城西二月尾，花不见桃惟见李。风揉雨练雪羞比，波涛翻空杳无涘。君知此处花何似，白花倒烛天夜明。群鸡惊鸣官吏起，金乌海底初飞来。朱辉散射青霞开，迷魂乱眼看不得。照耀万树繁如堆，念昔少年著游燕。对花岂省曾辞杯，自从流落忧感集。欲去未到先思回，祗今四十已如此。后日更老谁论哉，力携一尊独就醉，不忍虚掷委黄埃。
杏花::韩愈::居邻北郭古寺空，杏花两株能白红。曲江满园不可到，看此宁避雨与风。二年流窜出岭外，所见草木多异同。冬寒不严地恒泄，阳气发乱无全功。浮花浪蘂镇长有，才开还落瘴雾中。山榴踯躅少意思，照耀黄紫徒为丛。鹧鸪钩辀猿叫歇，杳杳深谷攒青枫。岂如此树一来玩，若在京国情何穷。今旦胡为忽惆怅，万片飘泊随西东。明年更发应更好，道人莫忘邻家翁。
感春四首 四::韩愈::我恨不如江头人，长网横江遮紫鳞。独宿荒陂射凫雁，卖纳租赋官不嗔。归来欢笑对妻子，衣食自给宁羞贫。今者无端读书史，智慧祗足劳精神。画蛇著足无处用，两鬓霜白趋埃尘。干愁漫解坐自累，与众异趣谁相亲。数杯浇肠虽暂醉，皎皎万虑醒还新。百年未满不得死，且可勤买抛青春。
郑群赠簟::韩愈::蕲州笛竹天下知，郑君所宝尤瓌奇。携来当昼不得卧，一府传看黄琉璃。体坚色净又藏节，尽眼凝滑无瑕疵。法曹贫贱众所易，腰腹空大何能为。自从五月困暑湿，如坐深甑遭蒸炊。手磨袖拂心语口，慢肤多汗真相宜。日暮归来独惆怅，有卖直欲倾家资。谁谓故人知我意，卷送八尺含风漪。呼奴扫地铺未了，光彩照耀惊童儿。青蝇侧翅蚤虱避，肃肃疑有清飙吹。倒身甘寝百疾愈，却愿天日恒炎曦。明珠青玉不足报，赠子相好无时衰。
古歌::沈佺期::落叶流风向玉台，夜寒秋思洞房开。水晶帘外金波下，云母窗前银汉回。玉阶阴阴苔藓色，君王屡綦难再得。璇闺窈窕秋夜长，绣户徘徊明月光。燕姬彩帐芙蓉色，秦女金炉兰麝香。北斗七星横夜半，清歌一曲断君肠。
入少密溪::沈佺期::云峰苔壁绕溪斜，江路香风夹岸花。树密不言通鸟道，鸡鸣始觉有人家。人家更在深岩口，涧水周流宅前后。游鱼瞥瞥双钓童，伐木丁丁一樵叟。自言避喧非避秦，薜衣耕凿帝尧人。相留且待鸡黍熟，夕卧深山萝月春。
奉和立春游苑迎春::沈佺期::东郊暂转迎春仗，上苑初飞行庆杯。风射蛟冰千片断，气冲鱼钥九关开。林中觅草才生蕙，殿里争花并是梅。歌吹衔恩归路晚，栖乌半下凤城来。
人日重宴大明宫赐彩缕人胜应制::沈佺期::拂旦鸡鸣仙卫陈，凭高龙首帝城春。千官黼帐杯前寿，百福香奁胜里人。山鸟初来犹怯啭，林花未发已偷新。天文正应韶光转，设报悬知用此辰。
奉和春初幸太平公主南庄应制::沈佺期::主家山第早春归，御辇春游绕翠微。买地铺金曾作埒，寻河取石旧支机。云间树色千花满，竹里泉声百道飞。自有神仙鸣凤曲，并将歌舞报恩晖。
奉和春日幸望春宫应制::沈佺期::芳郊绿野散春晴，复道离宫烟雾生。杨柳千条花欲绽，蒲萄百丈蔓初萦。林香酒气元相入，鸟啭歌声各自成。定是风光牵宿醉，来晨复得幸昆明。
侍宴安乐公主新宅应制::沈佺期::皇家贵主好神仙，别业初开云汉边。山出尽如鸣凤岭，池成不让饮龙川。妆楼翠幌教春住，舞阁金铺借日悬。敬从乘舆来此地，称觞献寿乐钧天。
龙池篇::沈佺期::龙池跃龙龙已飞，龙德先天天不违。池开天汉分黄道，龙向天门入紫微。邸第楼台多气色，君王凫雁有光辉。为报寰中百川水，来朝此地莫东归。
兴庆池侍宴应制::沈佺期::碧水澄潭暎远空，紫云香驾御微风。汉家城阙疑天上，秦地山川似镜中。向浦回舟萍已绿，分林蔽殿槿初红。古来徒羡横汾赏，今日宸游圣藻雄。
红楼院应制::沈佺期::红楼疑见白毫光，寺逼宸居福盛唐。支遁爱山情谩切，昙摩泛海路空长。经声夜息闻天语，炉气晨飘接御香。谁谓此中难可到，自怜深院得徊翔。
再入道场纪事应制::沈佺期::南方归去再生天，内殿今年异昔年。见辟乾坤新定位，看题日月更高悬。行随香辇登仙路，坐近炉烟讲法筵。自喜恩深陪侍从，两朝长在圣人前。
嵩山石淙侍宴应制::沈佺期::金舆旦下绿云衢，彩殿晴临碧涧隅。溪水泠泠杂行漏，山烟片片绕香炉。仙人六膳调神鼎，玉女三浆捧帝壶。自惜汾阳纡道驾，无如太室览真图。
古意呈补阙乔知之::沈佺期::卢家少妇郁金堂，海燕双栖玳瑁梁。九月寒砧催木叶，十年征戍忆辽阳。白狼河北音书断，丹凤城南秋夜长。谁谓含愁独不见，更教明月照流黄。
和上巳连寒食有怀京洛::沈佺期::天津御柳碧遥遥，轩骑相从半下朝。行乐光辉寒食借，太平歌舞晚春饶。红妆楼下东回辇，青草洲边南渡桥。坐见司空扫西第，看君侍从落花朝。
陪幸太平公主南庄诗::沈佺期::主第山门起灞川，宸游风景入初年。凤皇楼下交天仗，乌鹊桥头敞御筵。往往花间逢彩石，时时竹里见红泉。今朝扈跸平阳馆，不羡乘槎云汉边。
守岁应制::沈佺期::南渡轻冰解渭桥，东方树色起招摇。天子迎春取今夜，王公献寿用明朝。殿上灯人争烈火，宫中侲子乱驱妖。宜将岁酒调神药，圣祚千春万国朝。
上巳日祓禊渭滨应制::沈佺期::宝马香车清渭滨，红桃碧柳禊堂春。皇情尚忆垂竿佐，天祚先呈捧剑人。
奉和幸韦嗣立山庄应制::沈佺期::东山朝日翠屏开，北阙晴空彩仗来。喜遇天文七曜动，少微今夜近三台。
夜宴安乐公主宅::沈佺期::濯龙门外主家亲，鸣凤楼中天上人。自有金杯迎甲夜，还将绮席代阳春。
苑中遇雪应制::沈佺期::北阙彤云掩曙霞，东风吹雪舞仙家。琼章定少千人和，银树长芳六出花。
饯唐永昌::沈佺期::洛阳旧有神明宰，辇毂由来天地中。余邑政成何足贵，因君取则四方同。
狱中闻驾幸长安二首 一::沈佺期::传闻圣旨向秦京，谁念羁囚滞洛城。扈从由来是方朔，为申冤气在长平。
狱中闻驾幸长安二首 二::沈佺期::无事今朝来下狱，谁期十月是横河。君看鹰隼俱堪击，为报蜘蛛收网罗。
邙山::沈佺期::北邙山上列坟茔，万古千秋对洛城。城中日夕歌钟起，山上唯闻松柏声。
同燕公泛洞庭::尹懋::风光淅淅草中飘，日彩荧荧水上摇。幸奏潇湘云壑意，山旁容与动仙桡。
美女篇::王琚::东邻美女实名倡，绝代容华无比方。浓纤得中非短长，红素天生谁饰妆。桂楼椒阁木兰堂，绣户雕轩文杏梁。屈曲屏风绕象床，萎蕤翠帐缀香囊。玉台龙镜洞彻光，金炉沈烟酷烈芳。遥闻行佩音锵锵，含娇欲笑出洞房。二八三五闺心切，褰帘卷幔迎春节。清歌始发词怨咽，鸣琴一弄心断绝。借问哀怨何所为，盛年情多心自悲。须臾破颜倏敛态，一悲一喜倂相宜。何能见此不注心，惜无媒氏为传音。可怜盈盈直千金，谁家君子为藁砧。
东飞伯劳歌::张柬之::青田白鹤丹山凤，婺女姮娥两相送。谁家绝世绮帐前，艳粉红脂映宝钿。窈窕玉堂褰翠幕，参差绣户悬珠箔。绝世三五爱红妆，冶袖长裙兰麝香。春去花枝俄易改，可叹年光不相待。
闺怨::张纮::去年离别雁初归，今夜裁缝萤已飞。
兴庆池侍宴应制::武平一::銮舆羽驾直城隈，帐殿旌门此地开。皎洁灵潭图日月，参差画舸结楼台。波摇岸影随桡转，风送荷香逐酒来。愿奉圣情欢不极，长游云汉几昭回。
奉和立春内出彩花树应制::武平一::銮辂青旗下帝台，东郊上苑望春来。黄莺未解林间啭，红蘂先从殿里开。画阁条风初变柳，银塘曲水半含苔。欣逢睿藻光韶律，更促霞觞畏景催。
夜宴安乐公主宅::武平一::王孙帝女下仙台，金榜珠帘入夜开。遽惜琼筵欢正洽，唯愁银箭晓相催。
奉和圣制幸韦嗣立山庄应制::武平一::鸣銮赫奕下重楼，羽盖逍遥向一丘。汉日唯闻白衣宠，唐年更睹赤松游。
饯唐永昌::武平一::闻君墨绶出丹墀，双舃飞来伫有期。寄谢铜街攀柳日，无忘粉署握兰时。
人日侍䜩大明宫应制::赵彦昭::宝契无为属圣人，雕舆出幸玩芳辰。平楼半入南山雾，飞合旁临东墅春。夹路秾花千树发，垂轩弱柳万条新。处处风光今日好，年年愿奉属车尘。
奉和初春幸太平公主南庄应制::赵彦昭::主第岩扃驾鹊桥，天门阊阖降鸾镳。历乱旌旗转云树，参差台榭入烟霄。林间花杂平阳舞，谷里莺和弄玉箫。已陪沁水追欢日，行奉茅山访道朝。
奉和幸安乐公主山庄应制::赵彦昭::六龙齐轸御朝曦，双鹢维舟下绿池。飞观仰看云外耸，浮桥直见海中移。灵泉巧凿天孙渚，孝笋能抽帝女枝。幸愿一生同草树，年年岁岁乐于斯。
苑中人日遇雪应制::赵彦昭::始见青云干律吕，俄逢瑞雪应阳春。今日回看上林树，梅花柳絮一时新。
奉和圣制幸韦嗣立山庄应制::赵彦昭::廊庙心存岩壑中，銮舆瞩在灞城东。逍遥自在蒙庄子，汉主徒言河上公。
秋朝木芙蓉::赵彦昭::水面芙蓉秋已衰，繁条偏是着花迟。平明露滴垂红脸，似有朝愁暮落时。
侍宴桃花园咏桃花应制::赵彦昭::红萼竞燃春苑曙，粉茸新吐御筵开。长年愿奉西王母，近侍惭无东朔才。
奉和幸安乐公主山庄应制::萧至忠::西郊窈窕凤皇台，北渚平明法驾来。匝地金声初度曲，周堂玉溜好传杯。湾路分游画舟转，岸门相向碧亭开。微臣此时承宴乐，髣髴疑从星汉回。
陪游上苑遇雪::萧至忠::龙骖晓入望春宫，正逢春雪舞春风。花光倂在天文上，寒气行销御酒中。
奉和幸安乐公主山庄应制::李迥秀::诘旦重门闻警跸，传言太主奏山林。是日回舆罗万骑，此时欢喜赐千金。鹭羽凤箫参乐曲，荻园竹径接帷阴。手舞足蹈方无已，万年千岁奉薰琴。
夜宴安乐公主宅::李迥秀::金榜岧嶤云里开，玉箫参差天际回。莫惊侧弁还归路，只为平阳歌舞催。
苑中遇雪应制::赵彦伯::千锺圣酒御筵披，六出祥英乱遶枝。即此神仙对琼圃，何烦辙迹向瑶池。
奉和圣制龙池篇::卢怀慎::代邸东南龙跃泉，清漪碧浪远浮天。楼台影就波中出，日月光疑镜里悬。雁沼洄流成舜海，龟书荐社应尧年。大川既济惭为楫，报德空思奉细涓。
人日重宴大明宫恩赐彩缕人胜应制::郑愔::琼殿含光映早轮，玉鸾严跸望初晨。池开冻水仙宫丽，树发寒花禁苑新。佳气裴回笼细网，残霙淅沥染轻尘。良时荷泽皆迎胜，穷谷晞阳犹未春。
奉和春日幸望春宫::郑愔::晨跸凌高转翠旌，春楼望远背朱城。忽排花上游天苑，却坐云边看帝京。百草香心初罥蝶，千林嫩叶始藏莺。幸同葵藿倾阳早，愿比盘根应候荣。
饯唐永昌::徐坚::郎官出宰赴伊瀍，征传骎骎灞水前。此时怅望新丰道，握手相看共黯然。
奉和圣制龙池篇::裴漼::乾坤启圣吐龙泉，泉水年年胜一年。始看鱼跃方成海，即睹飞龙利在天。洲渚遥将银汉接，楼台直与紫微连。休气荣光恒不散，悬知此地是神仙。
百子池::张谔::旧闻百子汉家池，汉家渌水今逶迤。宫女厌镜笑窥池，身前影后不相见。
九日::张谔::秋来林下不知春，一种佳游事也均。绛叶从朝飞著夜，黄花开日未成旬。将曛陌树频惊鸟，半醉归途数问人。城远登高倂九日，茱萸凡作几年新。
延平门高斋亭子应岐王教::张谔::花源药屿凤城西，翠幕纱窗莺乱啼。昨夜蒲萄初上架，今朝杨柳半垂堤。片片仙云来渡水，双双燕子共衔泥。请语东风催后骑，倂将歌舞向前谿。
九日宴::张谔::秋叶风吹黄飒飒，晴云日照白鳞鳞。归来得问茱萸女，今日登高醉几人。
铜雀台::刘庭琦::铜台宫观委灰尘，魏主园林漳水滨。即今西望犹堪思，况复当时歌舞人。
折柳篇::许景先::春色东来度渭桥，青门垂柳百千条。长杨西连建章路，汉家林苑纷无数。萦花始遍合欢枝，游丝半罥相思树。春楼初日照南隅，柔条垂绿扫金铺。宝钗新梳倭堕髻，锦带交垂连理襦。自怜柳塞淹戎幕，银烛长啼愁梦着。芳树朝催玉管新，春风夜染罗衣薄。城头杨柳已如丝，今年花落去年时。折芳远寄相思曲，为惜容华难再持。
望人家桃李花::贺知章::山源夜雨度仙家，朝发东园桃李花。桃花红兮李花白，照灼城隅复南陌。南陌青楼十二重，春风桃李为谁容。弃置千金轻不顾，踟蹰五马谢相逢。徒言南国容华晚，遂叹西家飘落远。的皪长奉明光殿，氛氲半入披香苑。苑中珍木元自奇，黄金作叶白银枝。千年万岁不凋落，还将桃李更相宜。桃李从来露井傍，成蹊结影矜艳阳。莫道春花不可树，会持仙实荐君王。
咏柳::贺知章::碧玉妆成一树高，万条垂下绿丝绦。不知细叶谁裁出，二月春风似剪刀。
采莲曲::贺知章::稽山罢雾郁嵯峨，镜水无风也自波。莫言春度芳菲尽，别有中流采芰荷。
回乡偶书二首 一::贺知章::少小离家老大回，乡音难改鬓毛衰。
回乡偶书二首 二::贺知章::离别家乡岁月多，近来人事半销磨。唯有门前镜湖水，春风不改旧时波。
答朝士::贺知章::钑镂银盘盛蛤蜊，镜湖莼菜乱如丝。乡曲近来隹此味，遮渠不道是吴儿。
武陵桃源送人::包融::武陵川径入幽遐，中有鸡犬秦人家。先时见者为谁耶，源水今流桃复花。
赠朱中书::丁仙芝::十年种田滨五湖，十年遭涝尽为芜。频年井税常不足，今年缗钱谁为输。东邻转谷五之利，西邻贩缯日已贵。而我守道不迁业，谁能肯敢效此事。紫微侍郎白虎殿，出入通籍回天眷。晨趋彩笔柏梁篇，昼出雕盘大官膳。会应怜尔居素约，可即长年守贫贱。
戏赠姚侍御::丁仙芝::繁霜晓幕鸣柏乌，待子兽炭然金炉。重门启锁紫髯胡，新披骢马陇西驹。头戴獬豸急晨趋，明光殿前见天子，今日应弹佞幸夫。
奉和扈从温泉宫承恩赐浴::蔡希周::天行云从指骊宫，浴日余波锡诏同。彩殿氤氲拥香溜，纱窗宛转闭和风。来将兰气冲皇泽，去引星文捧碧空。自怜遇坎便能止，愿托仙槎路未通。
洛阳客舍逢祖咏留宴::蔡希寂::绵绵钟漏洛阳城，客舍贫居绝送迎。逢君贳酒因成醉，醉后焉知世上情。
赠张敬微::蔡希寂::大河东北望桃林，杂树冥冥结翠阴。不知君作神仙尉，特讶行来云雾深。
采莲词::张潮::朝出沙头日正红，晚来云起半江中。赖逢邻女曾相识，并著莲舟不畏风。
江南行::张潮::茨菰叶烂别西湾，莲子花开犹未还。妾梦不离江水上，人传郎在凤凰山。
南中感怀::樊晃::南路磋跎客未回，常嗟物候暗相催。四时不变江头草，十月先开岭上梅。
句::樊晃::巧裁蝉鬓畏风吹，尽作蛾眉恐人妒。
奉和圣制从蓬莱向兴庆阁道中留春雨中春望之作应制::李憕::别馆春还淑气催，三宫路转凤皇台。云飞北阙轻阴散，雨歇南山积翠来。御柳遥随天仗发，林花不待晓风开。已知圣泽深无限，更喜年芳入睿才。
奉和初春幸太平公主南庄应制::李邕::传闻银汉支机石，复见金舆出紫微。织女桥边乌鹊起，仙人楼上凤皇飞。流风入座飘歌扇，瀑水侵阶溅舞衣。今日还同犯牛斗，乘槎共逐海潮归。
句::王湾::月华照杵空随妾，风响传砧不到君。
汴堤柳::王泠然::隋家天子忆扬州，厌坐深宫傍海游。穿地凿山开御路，鸣笳叠鼓泛清流。流从巩北分河口，直到淮南种官柳。功成力尽人旋亡，代谢年移树空有。当时彩女侍君王，绣帐旌门对柳行。青叶交垂连幔色，白花飞度染衣香。今日摧残何用道，数里曾无一枝好。驿骑征帆损更多，山精野魅藏应老。凉风八月露为霜，日夜孤舟入帝乡。河畔时时闻木落，客中无不泪沾裳。
巫山::张子容::巫岭岧峣天际重，佳期宿昔愿相从。朝云暮雨连天暗，神女知来第几峰。
桃花谿::张旭::隐隐飞桥隔野烟，石矶西畔问渔船。桃花尽日随流水，洞在清谿何处边。
山行留客::张旭::山光物态弄春辉，莫为轻阴便拟归。纵使晴明无雨色，入云深处亦沾衣。
春游值雨::张旭::欲寻轩槛列清尊，江上烟云向晚昏。须倩东风吹散雨，明朝却待入华园。
春草::张旭::春草青青万里余，边城落日见离居。情知海上三年别，不寄云间一纸书。
柳::张旭::濯濯烟条拂地垂，城边楼畔结春思。请君细看风流意，未减灵和殿里时。
三日绿潭篇::万齐融::春潭滉漾接隋宫，宫阙连延潭水东。蘋苔嫩色涵波绿，桃李新花照底红。垂菱布藻如妆镜，丽日晴天相照暎。素影沈沈对蝶飞，金沙砾砾窥鱼泳。佳人祓禊赏韶年，倾国倾城并可怜。拾翠总来芳树下，踏青争遶绿潭边。公子王孙恣游玩，沙阳水曲情无厌。禽浮似挹羽觞杯，鳞跃疑投水心剑。金鞍玉勒骋轻肥，落絮红尘拥路飞。绿水残霞催席散，画楼初月待人归。
洪州客舍寄柳博士芳::薛业::去年燕巢主人屋，今年花发路傍枝。年年为客不到舍，旧国存亡那得知。
山阴县西楼::孙逖::都邑西楼芳树间，逶迤霁色遶江山。山月夜从公署出，江云晚对讼庭还。谁知春色朝朝好，二月飞花满江草。一见湖边杨柳风，遥忆青青洛阳道。
夜宿浙江::孙逖::扁舟夜入江潭泊，露白风高气萧索。富春渚上潮未还，天姥岑边月初落。烟水茫茫多苦辛，更闻江上越人吟。洛阳城阙何时见，西北浮云朝暝深。
春日留别::孙逖::春路逶迤花柳前，孤舟晚泊就人烟。东山白云不可见，西陵江月夜娟娟。春江夜尽潮声度，征帆遥从此中去。越国山川看渐无，可怜愁思江南树。
和上巳连寒食有怀京洛::孙逖::天津御柳碧遥遥，轩骑相从半下朝。行乐光辉寒食借，太平歌舞晚春饶。红妆楼下东郊道，青草洲边南渡桥。坐见司空扫西第，看君侍从落花朝。
和左司张员外自洛使入京中路先赴长安逢立春日赠韦侍御等诸公::孙逖::忽睹云间数雁回，更逢山上正花开。河边淑气迎芳草，林下轻风待落梅。秋宪府中高唱入，春卿署里和歌来。共言东阁招贤地，自有西征谢傅才。
途中口号::孙逖::邺城东北望陵台，珠翠繁华去不回。无复新妆艳红粉，空余故垄满青苔。
白纻辞二首 一::崔国辅::洛阳梨花落如霰，河阳桃叶生复齐。坐惜玉楼春欲尽，红绵粉絮裛妆啼。
白纻辞二首 二::崔国辅::董贤女弟在椒风，窈窕繁华贵后宫。璧带金釭皆翡翠，一朝零落变成空。
九日::崔国辅::江边枫落菊花黄，少长登高一望乡。九日陶家虽载酒，三年楚客已霑裳。
王昭君::崔国辅::一回望月一回悲，望月月移人不移。何时得见汉朝使，为妾传书斩画师。
赋戚夫人楚舞歌::李昂::定陶城中是妾家，妾年二八颜如花。闺中歌舞未终曲，天下死人如乱麻。汉王此地因征战，未出帘栊人已荐。风花菡萏落辕门，云雨裴回入行殿。日夕悠悠非旧乡，飘飘处处逐君王。闺门向里通归梦，银烛迎来在战场。相从顾恩不顾己，何异浮萍寄深水。逐战曾迷只轮下，随君几陷重围里。此时平楚复平齐，咸阳宫阙到关西。珠帘夕殿闻钟磬，白日秋天忆鼓鼙。君王纵恣翻成误，吕后由来有深妒。不奈君王容鬓衰，相存相顾能几时。黄泉白骨不可报，雀钗翠羽从此辞。君楚歌兮妾楚舞，脉脉相看两心苦。曲未终兮袂更扬，君流涕兮妾断肠。已见储君归惠帝，徒留爱子付周昌。
咏铜柱::李休烈::天门街里倒天枢，火急先须卸火珠。计合一条丝线挽，何劳两县索人夫。
赠元载歌妓::杨炎::雪面淡眉天上女，凤箫鸾翅欲飞去。玉山翘翠步无尘，楚腰如柳不胜春。
别妻王韫秀::元载::年来谁不厌龙钟，虽在侯门似不容。看取海山寒翠树，苦遭霜霰到秦封。
同王维过崔处士林亭::卢象::映竹时闻转辘轳，当窗只见网蜘蛛。主人非病常高卧，环堵蒙笼一老儒。
寄河上段十六::卢象::与君相识即相亲，闻道君家住孟津。为见行舟试借问，客中时有洛阳人。
奉和喜雪应制::徐安贞::两宫斋祭近登临，雨雪纷纷天昼阴。祗为经寒无瑞色，顿教正月满春林。蓬莱北上旌门暗，花萼南归马迹深。自有三农歌帝力，还将万庾荅尧心。
闻邻家理筝::徐安贞::北斗横天夜欲阑，愁人倚月思无端。忽闻画阁秦筝逸，知是邻家赵女弹。曲成虚忆青蛾敛，调急遥怜玉指寒。银锁重关听未辟，不如眠去梦中看。
句::陆海::忽然一曲称君心，破却中人百家产。城外平人驱欲尽，帐中犹打衮花球。
白牡丹::裴士淹::长安年少惜春残，争认慈恩紫牡丹。别有玉盘乘露冷，无人起就月中看。
西塞山下回舟作::陶岘::匡庐旧业是谁主，吴越新居安此生。白发数茎归未得，青山一望计还成。鸦翻枫叶夕阳动，鹭立芦花秋水明。从此舍舟何所诣，酒旗歌扇正相迎。
夷门歌::王维::七雄雄雌犹未分，攻城杀将何纷纷。秦兵益围邯郸急，魏王不救平原君。公子为嬴停驷马，执辔愈恭意愈下。亥为屠肆鼓刀人，嬴乃夷门抱关者。非但慷慨献良谋，意气兼将身命酬。向风刎颈送公子，七十老翁何所求。
陇头吟::王维::长安少年游侠客，夜上戍楼看太白。陇头明月迥临关，陇上行人夜吹笛。关西老将不胜愁，驻马听之双泪流。身经大小百余战，麾下偏裨万户侯。苏武才为典属国，节旄落尽海西头。
老将行::王维::少年十五二十时，步行夺得胡马射。射杀中山白额虎，肯数邺下黄须儿。一身转战三千里，一剑曾当百万师。汉兵奋迅如霹雳，虏骑崩腾畏蒺藜。卫青不败由天幸，李广无功缘数奇。自从弃置便衰朽，世事磋跎成白首。昔时飞箭无全目，今日垂杨生左肘。路傍时卖故侯瓜，门前学种先生柳。苍茫古木连穷巷，寥落寒山对虚牖。誓令疏勒出飞泉，不似颍川空使酒。贺兰山下阵如云，羽檄交驰日夕闻。节使三河募年少，诏书五道出将军。试拂铁衣如雪色，聊持宝剑动星文。愿得燕弓射天将，耻令越甲鸣吴军。莫嫌旧日云中守，犹堪一战取功勋。
燕支行::王维::汉家天将才且雄，来时谒帝明光宫。万乘亲推双阙下，千官出饯五陵东。誓辞甲第金门里，身作长城玉塞中。卫霍才堪一骑将，朝廷不数贰师功。赵魏燕韩多劲卒，关西侠少何咆勃。报雠只是闻尝胆，饮酒不曾妨刮骨。画戟雕戈白日寒，连旗大斾黄尘没。叠鼓遥翻瀚海波，鸣笳乱动天山月。麒麟锦带佩吴钩，飒沓青骊跃紫骝。拔剑已断天骄臂，归鞍共饮月支头。汉兵大呼一当百，虏骑相看哭且愁。教战虽令赴汤火，终知上将先伐谋。
桃源行::王维::渔舟逐水爱山春，两岸桃花夹去津。坐看红树不知远，行尽青溪不见人。山口潜行始隈隩，山开旷望旋平陆。遥看一处攒云树，近入千家散花竹。樵客初传汉姓名，居人未改秦衣服。居人共住武陵源，还从物外起田园。月明松下房栊静，日出云中鸡犬喧。惊闻俗客争来集，竞引还家问都邑。平明闾巷埽花开，薄暮渔樵乘水入。初因避地去人间，及至成仙遂不还。峡里谁知有人事，世中遥望空云山。不疑灵境难闻见，尘心未尽思乡县。出洞无论隔山水，辞家终拟长游衍。自谓经过旧不迷，安知峰壑今来变。当时只记入山深，青溪几曲到云林。春来遍是桃花水，不辨仙源何处寻。
洛阳女儿行::王维::洛阳女儿对门居，才可容颜十五余。良人玉勒乘骢马，侍女金盘鲙鲤鱼。画阁朱楼尽相望，红桃绿柳垂檐向。罗帏送上七香车，宝扇迎归九华帐。狂夫富贵在青春，意气骄奢剧季伦。自怜碧玉亲教舞，不惜珊瑚持与人。春窗曙灭九微火，九微片片飞花璅。戏罢曾无理曲时，妆成秪是熏香坐。城中相识尽繁华，日夜经过赵李家。谁怜越女颜如玉，贫贱江头自浣纱。
同崔傅答贤弟::王维::洛阳才子姑苏客，桂苑殊非故乡陌。九江枫树几回青，一片扬州五湖白。扬州时有下江兵，兰陵镇前吹笛声。夜火人归富春郭，秋风鹤唳石头城。周郎陆弟为俦侣，对舞前溪歌白纻。曲几书留小史家，草堂棋赌山阴墅。衣冠若话外台臣，先数夫君席上珍。更闻台阁求三语，遥想风流第一人。
故人张諲工诗善易卜兼能丹青草隶顷以诗见赠聊获酬之::王维::不逐城东游侠儿，隐囊纱帽坐弹棋。蜀中夫子时开卦，洛下书生解咏诗。药阑花迳衡门里，时复据梧聊隐几。屏风误点惑孙郎，团扇草书轻内史。故园高枕度三春，永日垂帷绝四邻。自想蔡邕今已老，更将书籍使何人。
送崔五太守::王维::长安厩吏来到门，朱文露网动行轩。黄花县西九折坂，玉树宫南五丈原。褒斜谷中不容幰，唯有白云当露冕。子午山里杜鹃啼，嘉陵水头行客饭。剑门忽断蜀川开，万井双流满眼来。雾中远树刀州出，天际澄江巴字回。使君年纪三十余，少年白皙专城居。欲持画省郎官笔，回与临邛父老书。
寒食城东即事::王维::清溪一道穿桃李，演漾绿蒲涵白芷。溪上人家凡几家，落花半落东流水。蹴鞠屡过飞鸟上，秋千竞出垂杨里。少年分日作遨游，不用清明兼上巳。
不遇咏::王维::北阙献书寝不报，南山种田时不登。百人会中身不预，五侯门前心不能。身投河朔饮君酒，家在茂陵平安否。且此登山复临水，莫问春风动杨柳。今人昨人多自私，我心不说君应知。济人然后拂衣去，肯作徒尔一男儿。
奉和圣制天长节赐宰臣歌应制::王维::太阳升兮照万方，开阊阖兮临玉堂。俨冕旒兮垂衣裳，金天净兮丽三光。彤庭曙兮延八荒，德合天兮礼神遍。灵芝生兮庆云见，唐尧后兮稷卨臣。匝宇宙兮华胥人，尽九服兮皆四邻，干降瑞兮坤降珍。
